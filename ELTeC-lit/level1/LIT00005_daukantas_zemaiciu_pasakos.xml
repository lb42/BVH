<?xml version="1.0" encoding="UTF-8"?>
<?xml-model href="https://github.com/COST-ELTEC/Schemas/raw/master/eltec-1.rng" type="application/xml" 
            schematypens="http://relaxng.org/ns/structure/1.0"?>
<?xml-model href="https://github.com/COST-ELTEC/Schemas/raw/master/eltec-1.rng" type="application/xml" 
            schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="LIT00005" xml:lang="lt">
   <teiHeader>  <fileDesc>   <titleStmt>    
      <title> Žemaičių pasakos : ELTeC edition  </title>    
      <author> Daukantas, Simonas (1793-1864)   </author>  
      <respStmt> <resp>editor</resp>   <name>Saulius Keturakis</name>    </respStmt>   </titleStmt>   
      <extent> <measure unit="words">20455</measure>  <measure unit="pages">207</measure>    </extent>   
      <publicationStmt> <p></p>  </publicationStmt>   
      <sourceDesc>    <bibl type="digitalSource">   <ref target="https://www.epaveldas.lt/object/recordDescription/LNB/C1B0003837538"> Žemaičių pasakos </ref>   <publisher>Martynas Mažvydas National Library of Lithuania  </publisher>    </bibl>  <bibl type="firstEdition">   <title>Žemaičių pasakos</title>   <publisher>LTSR valstybinė leidykla</publisher>   <pubPlace>Kaunas</pubPlace>   <date>1941</date>  </bibl>  </sourceDesc>  </fileDesc>  
      <encodingDesc n="eltec-1">
         <p></p> </encodingDesc>
      <profileDesc xmlns:e="http://distantreading.net/eltec/ns">  <langUsage>   <language ident="lt" usage="100"/>  </langUsage>  <textDesc>   <e:authorGender key="M"/>  <e:size key="short"/> <e:canonicity key="high"/>      <e:timeSlot key="T1"/>  </textDesc>  </profileDesc> 
      <revisionDesc> <change when="2020-02-10">Saulius Keturakis added header  </change>  </revisionDesc> </teiHeader>
   <text>
      <front><div type="titlepage">
         <p>Simonas Daukantas </p>
         <p>Žemaičių pasakos</p>
         <p>Paruošė M. Untulis</p>
         <p>redagavo Babrauskas</p>
         <p>LTSR valstybinė leidykla KAUNAS,</p>
         <p> 
         1941 </p>
         <p>Valstybinė spaustuvė „Žaibas“, Kaunas</p>
        </div></front>
      
      <body>
     
      <div type="chapter">
         <head>I. Jėga ir pasalumas </head>
         <p>Kitą kartą žmogus einąs per mišką. Išvydęs žaltį, besiraitantį po kelmu. Šaukiąs: </p><p>—	Žmogau, gelbėk mane — aš tau atsilyginsiu.</p><p>Tas žmogus ėmęs jį ir paleidęs. Žaltys paleistas pradėjęs sakyti: </p><p>— 	Aš tau už tą gero padarymą įkąsiu taip, jog tu tuojau numirsi...</p><p>—	Ar tatai man tokį gera tepadarysi?</p><p>Sakąs: </p><p>—	Tokį. Norint eikiva ir kitų klauskiva, jei ne taip atiteis kiekvienas...</p><p>—	Galiva, — žmogus sakąs: — negut koks kvailys taip atiteistų, o geras niekados nespręs taip kvailai.</p><p>Einančiu jiedu, sutikusiu seną arklį ir klausiančiu to arklio: </p><p>—	Tu esi arklys jau senas, išspręsk mudviejų ginčą. Aš, — sakąs žmogus, — atradau jį kelmo prislėgtą ir paleidau, o jis dabar man nori įkąsti taip, jog aš ant vietos paliksiu. Ar tai gal būti, kad už gera jis nor piktu užmokėt?..</p><p>—	Juk visados už gera piktu mokama. Ir aš, kad buvau jaunas, kad galėjau traukti žambrį, vilkti ekėčias, nešti balną, vežti vežimą, — buvau geras ūkininkui, o dabar nebegaliu nieko. Ak! Už tas visas darbuosenas dar mane ketino užmušti — šitai vos išsivilkau iš namų nuo mirties.</p><p>Žmogus, čia matydamas tokią teisybę, nieko nebsakąs. Jau — manąs — bus čia giltinė! Veizįs — atbėganti lapė. Šis pradėjęs šaukti: </p><p>—	Lapele, išgelbėk mane iš tos nelaimės!</p><p>Sakanti lapė: </p><p>—	Kokia tavo nelaimė?</p><p>—	Tokia ir tokia.</p><p>—	Na, — sakanti, — jei tu man prižadi gaidžių maišą, aš tave išgelbėsiu.</p><p>—	Prižadu, pri...</p><p>Lapė ėmusi tam žalčiui sakyti: </p><p>—	Na, aš jums išteisiu ginčą, tik eikime, parodyk, kuriame daikte tu buvai prispaustas.</p><p>Žaltys nuvedęs. </p><p>—	Šitai, — sakąs, — čia ir čia.</p><p>—	Na, gulkis tame pačiame daikte, kuriame gulėjai. Kaip tu buvai prispaustas? Su kuo?</p><p>Tas žmogus supratęs, ką čia reik padaryti — ėmęs ir antritinęs tą patį kelmą. Žaltys palikęs becypiąs. </p><p>Lapė sakanti: </p><p>—	Eik dabar, atnešk man maišą gaidžių į tą ir tą vietą.</p><p>Žmogus parėjęs namo, prikišęs maišą šunų ir vežte vežąs. Nuvežęs sakąs: </p><p>—	Manęs prašei, kad nešte atneščiau, o aš vežte atvežiau.</p><p>Lapė uodegą mušanti į žemę džiaugdamos, kada jai čia pakratys. Tiktai žmogus paleidęs šunis. Ta lapė — bėgti, šunys — gintis. Matantis nebeišbėgsianti, šokusi į tokią duobę. Šunys palikę besiveizį, aplink duobę bėgiodami. Ji, toj duobėj kiūtėdama, sakanti kojoms, jas bučiuodama:</p><p>— Kojelės, bėgot bėgot pasispardydamos; auselės, klausėtės klausėtės išsiplėtusios; akelės, veizėjot veizėjot. Tik tu, uodega bestija, vis mėtliojais už kitus, norėdama mane šunims atiduoti. Už tai mesiu tave šunims! </p><p>Metusi šunims. Šunys sugrobę pačią lapę suplėšę. </p></div>
         <div type="chapter">
         <head>II. Kaip žmogus liko už visus žvėris stipresnis </head>
            <p>Kitą kartą liūtai taip savo tarpe kalbėjęsi: </p><p>—	Bene randi, kas būtų už mus stipresnis ir smarkesnis visame pasauly?</p><p>Kuisis pradėjęs sakyti: </p><p>—	Jūs neprilygstate vienos žmogaus rankos: aš jau žmogų gerai esu ištyręs...</p><p>Šie saką: </p><p>—	Kokiu būdu? Ir mums papasakok.</p><p>—	Vienu laiku mes užėjome žmogų bemieganti. Sustojom devyni stiprūs vyrai jo kraujo gerti. Kaip tiktai jis grybšterėjo viena ranka, aštuonis vyrus vienkart nuspaudė; aš devintasis bepalikau. Būtų ir mane nutėškęs, tik ranka nebepriteko lig manęs...</p><p>Liūtas ji pradėjęs prašyti: </p><p>—	Meldžiamasis, eikiva, man parodyk, koks tasai gali būti žmogus...</p><p>—	Na, kad nori, eik su manim...</p><p>Nuvedęs netoli vieškelio, karklyne pastatęs liūtą. </p><p>—	Čia, — sakąs, — turės ateiti žmogus.</p><p>Laukiančiu — nieks neateinąs. Paskiau atbėgąs piemenėlis, lazdele pasiremdamas. Liūtas pamatęs ir sakąs kuisiui: </p><p>—	Bene tas yra žmogus?</p><p>—	Galės jisai būti žmogumi, bet jis dar nėra žmogus.</p><p>Ateinanti paskui moteris. </p><p>—	Kuisi, kuisi, bene antai žmogus eina?</p><p>—	Ne, nevadina jo niekas žmogum, bet moteriška...</p><p>Liūtas susiriesdamas norįs to žmogaus sulaukti ir su juo išsigrumti. Pamatę elgetą ateinant su dviem lazdom. Liūtas sakąs: </p><p>—	Tas, tur būt, žmogus?</p><p>—	Tas yra buvęs žmogus, bet dabar nebėra žmogum.</p><p>Atjojąs dvariškis jotas, pištalietoms užsikaišęs, kalaviju pasibraukęs. Pradėjęs kuisis sakyti: </p><p>—	Tas yra žmogus; jei nori, su tuo gali persiimti. Šis nagus išplėtęs, gaurus sušiaušęs, tvylodamas taisąsis grobti jį suplėšyti. Kaip jau radęsis jam pačiame šūvy, puolęs iš karklyno ant žmogaus. Šis pištalietą ištraukęs, šovęs ir iššovęs jam akį. Liūtas apsisukęs vieną kartą, puolęs antrą kartą. Šis trenkęs iš antros pištalietos — vėl šiam antrą akį išgriežęs. Liūtas puolęs ant viršaus. Žmogus ištraukęs kalaviją — užnikęs kapoti. Pagaliau liūtas nebišturėjęs — bėgęs šalin. Tada pagrįžęs pasakojąs kitiems:</p><p>—	Mes žmogaus neprilygstame nė piršto. Aš niekados nemaniau, kad žmogus gali būti toks smarkus ir toks stiprus. Melskitės, kad žmogaus nesutiktumėt. Žmogus juokuodamas mane pabaigė; na, kad būtų iš tiesų kibęs, būčiau gyvas niekados neblikęs: vieną kartą atkrenkštęs man spiovė, antrą — man ir akis išspiaudė; paskui kaip ims mane vienu pirštu kapoti — kur griebia man, čia kiaurai eina...</p><p>Ir likęs žmogus už visus žvėris ir paukščius stipresnis ir smarkesnis. </p>
         </div><div type="chapter">
            <head>III. Žvėrių pasaka </head>
            <p>Kitą kartą karalius turėjęs seną arklį, seną katę, seną šunį, seną žąsiną ir seną gaidį. Žinoma, kol jauni, visi buvę reikalingi, bet kaip pasenę, apkyrėję karaliui juos bemaitinant: naudos jokios nebdarą. Ėmęs karalius juos ir išvaręs. Jie išvaryti einą į girią: kur kitur eis. Per girią beidami, užėję vilkų puotą. Tie vilkai maną: </p><p>—	Reik juos įvaišinti, paskui juos išpiausime — bus mėsos.</p><p>Tie, kai prigėrė, kaip ims giedoti kiekvienas savo balsu! Vilkai maną: </p><p>—	Kad neateitų medžiotojai, tokius balsus išgirdę.</p><p>Ėmę ir išbėgioję visi iš tų namų. Šie palikę vieni tose trobose. Naktis kaip atėjusi, eis jie gulti, kiekvienas į savo vietą: arklys priemenėje atgulęs, šuo — už angos, katė — pelene, gaidys pasilėkęs ant laktos, žąsinas angos tarpe susitūpęs, ir ilsį. Po to tie vilkai naktį, kaip susiėję, ėmę kalbėtis: </p><p>—	Reik vienam eiti paveizėti, kas ten berandas mūsų butoj.</p><p>Nusiuntę vieną, išskyrę visų bukliausią, vardu Drįsalą. Šis, kaip nuėjęs — tamsoje ką matys? Reik jam kurti ugnį. Įsilėkęs į peleną, norėjęs pūsti ugnį. Katė, kaip griebusi su koja, ir akis Drįsalui mažne išplėšusi. Šis iš to išgąsčio kaip puolęs ant arklio, kaip pradėjęs arklys jį spardyti! Čia sušukę suklegę visi. Žąsinas kinkles gnaibąs, šuo uodegą kremtąs, o gaidys kakariko sušukęs. Vilkas mielai išsprukęs kažin kaip, tad nubėgęs kitiems ėmęs pasakoti: </p><p>—	Meldžiamieji, bent jūs neikite į mūsų puotos namus, nes prapulsit: mužikų razbaininkai yra užėmę mūsų gyvenimą, vos-ne-vos gyvybę savo beišnešiau: kitas su spragilu ir šonkaulius mažne parmušė man, siuvėjas kinkles, kiek norėjo, tiek karpė, kurpius norėjo visus galus man užsiūti, boba pas peleną besišukuojanti, ją antėjęs sugėdinau — kad užtrako, mažne ir akis išplėšė...</p><p>Paskui jų niekas nedrįsęs beužtikti, kaip Drįsalas kad buvo išdrįsęs, todėl šie atlikę gyvulėliai ir paliko begyveną. </p></div>
            <div type="chapter">
            <head>IV. Eželis Striubausėlis </head>
               <p>Kitą kartą, neturėdama žmona vaikų, prašiusi dievą, kad jai duotų nors — kaip eželį. Taip ji ir išprašiusi, ir davęs jai dievas eželį. Tas eželis augąs, jau turįs dešimtus metus, bet vis dėlto toks pat. Prašąs tėvą, kad jam duotų kiaules ganyti. Tėvas taręs: </p><p>— 	Ganyk, meldžiamasis: meiliai tu nori.</p><p>Šis išginęs į girią ir ganąs. Negenąs nė namo. Per kiek metų priviso tų kiaulių be žinios daug. Tėvai nežiną apie jį nieko, maną, kad jau prapuolęs, o šis juk girios paukštis — girioje jam miela būti. </p><p>Taip vienu metu atvažiuoją ponai. Pamatę kiaulių daugybes, ėmę stebėtis, kad taip daug kiaulių, o be piemenio. Šis, tuojau iš po kadagio išbėgęs, sakąs: </p><p>—	Štai piemuo!</p><p>Ponai jį pradėję klausti: </p><p>—	Meldžiamasis, ar negali tu mums kelią parodyti?</p><p>—	Kodėl ne... Bet ką jūs man duosite?</p><p>Tas ponas pasijuokęs: </p><p>—	Aš tau savo šią dukterį atiduosiu.</p><p>—	Na, — sakąs šis, — gerai, parašyk man ant raštelio.</p><p>Ponas ėmęs, parašęs ir įdavęs jam. Šis ėmęs, parodęs jam kelią, pats pagrįžęs prie kiaulių. </p><p>Kitą dieną atvažiavę kiti, vėl pametę tikrąjį kelią — nebgalį nė kokiu būdu išvažiuoti laukan iš girios. Pradėję jie stebėtis iš tų kiaulių, kad jos be piemenio. Šis, tuojau iš po kadagyno išbėgęs, sakąs: </p><p>—	Štai ir piemenėlis.</p><p>Tie pradėję jį klausti: </p><p>—	Meldžiamasis, ar negalėtumi mums kelią parodyti ten ir ten?</p><p>—	Aš, — sakąs, — galėčia parodyti, jei tu savo dukterį leidi už manęs.</p><p>Tas ponas, bėdoj būdamas (nes kuri diena kaip jie girioje klaidžioję negėrę nei valgę), ėmęs ir prižadėjęs savo dukterį. Šis prašąs: </p><p>—	Parašyk man ant raštelio.</p><p>Ponas ėmęs ir parašęs, jog prižadąs jam dukterį. Šis ėmęs, parodęs jiems kelią, ir išvažiavę dailiai: niekame nebeklaidžioję nei kitų nelaimių neturėję. Taip šis ką darys — gins namo kiaules. Parginęs negalįs niekame savo kiaulių sutalpinti. Tėvas su motina džiaugiasi iš tokio kiaulių daugumo. Šis tėvą prašąs: </p><p>—	Meldžiamasis tėveli, rytoj man pabalnok gaidį: aš turiu joti į ūkvaizdžius...</p><p>Tas tėvas ištaisęs Striubausėliui balną, pabalnojęs jam gaidį. Išjos jis į ūkvaizdžius prie to pirmojo pono. Nujojęs dabar atradęs puotą prie to pono besančią. Tie ponai jį pradėję spardyti: </p><p>—	Iš kur tas ežys? Iš kur tas ežys?</p><p>Šis pradėjęs sakyti: </p><p>—	Dėl ko jūs manęs tuokart nespardėt, kad kelio klausėtės?</p><p>Po to padėjęs tam ponui raštą, jo išduotą. Tas ponas atidavęs jam savo dukterį, žodžio nelaužydamas: davęs anuodum arklių ketvertą, briką, pinigų ir išleidęs: </p><p>—	Važiuokit sau nuo mano galvos...</p><p>Šiuodu važiuodamu šį tą kalbančiu. Paskui ežys pradėjęs klausti: </p><p>—	Ar tu mylėsi mane?</p><p>Ši nieko jam nesakanti. </p><p>—	Pabučiuok mane...</p><p>Ši nebučiuojanti. Ėmęs išstūmęs iš karietėlės, pats pavažiavęs. Parvažiavęs namo, tuojau tėvui liepęs išvesti ir pririšti arklius savo sklype geroj žolėj, lig jis vėl pagrįšiąs antrą kartą. </p><p>Ryto metą šis išjojęs prie antrosios. Nujojęs prie antro pono, padėjęs ponui raštą. Ponas vėl, ką prižadėjęs, neatmainąs. Davęs Striubausėliui arklių, puskarietę, važiuojamą trimis arkliais, ir išleidęs tuodu.</p><p>Šis važiuodamas pradėjęs klausti: </p><p>— 	Ar tu mane mylėsi?</p><p>—	Mylėsiu, — sakanti.</p><p>—	Nu, pabučiuok mane...</p><p>Ėmusi ir pabučiavusi. Parvažiavusiu namo. Po to trumpu laiku susivedusiu. </p><p>Šis atguldamas vis numaunąs ežio kailį ir liekąs žmogus dailus. Jo motina klausianti marčios: </p><p>—	Meldžiamoji, kaip tu gali pagulėti su juo?</p><p>—	Jis vakare padedąs savo eženą ir lieka žmogus padorus...</p><p>Ši ims sergėti, norėdama padėtą kailį atimti. Vieną kartą jam numovus ir padėjus, ši ėmusi sudegino ugnyj. Ryto metą Striubausėlis ieškąs — niekame nebatrandąs tos eženos. Antpuolęs visų pirma ant pačios. Pati ginasi neėmusi, nežinanti: </p><p>—	Klausk motinos, negut ji jei žinotų.</p><p>Motina antpulta išsidavusi ugnyj sudeginusi. Šis taręs: </p><p>—	Gerai, motušėle: kad tu nenorėjai, kad aš nešiočia, tad dabar tu nešioti turėsi tris mėnesius ežio kailį po kaklu, o jei nenešiosi, prapulsi ant amžių. Motina ką dirbs — reik jai nešioti. Išnešiojusi per tris mėnesius, o paskui nė žinoti nežinojusi, kai dienos pasibaigusios, kur tas kailelis palikęs.</p></div>
               <div type="chapter">
               <head>V. Apie šunies ir vilko sugyvenimą </head>
                  <p>Buvęs šuo prie gero ūkininko; ir taip buvęs geras, kad visiems įtikdavęs. Bet šuo pasenęs ir niekam nebederėjęs. Šeimininkas gailėjęsis karti ir išvaręs iš savo namų. Tas šuo nebgaunąs niekame ėsti. Išalkęs ir išstipęs bevaikščiodamas bestyrinėdamas. Sutikęs vilką. Tas vilkas pradėjęs sakyti tam šuniui, vardu Binzai: </p><p>—	Binza, koks tu stiprus pirma buvai... Dėl ko tu dabar nebesi stiprus?..</p><p>Jis teisinęsis, galvą nuleidęs: </p><p>—	Kad mane ūkininkas išginė, nebduoda man ėsti, kur nebūsiu silpnas...</p><p>Tas vilkas pradėjęs sakyti tam Binzai: </p><p>—	Ar tu nori, aš tave atitaisysiu, kad tu vėl liksi šeimininkui geras...</p><p>—	Noriu mielai, kad atitaisytumi kaip norint...</p><p>Tada vilkas pradėjęs mokyti Binzą: </p><p>—	Kad tavo šeimininkė išeis rytoj šieno grėbti ir išsineš su savim mažą vaiką, tada, kaip ji pasodins tą vaiką ant žemės, aš jį pagausiu ir nešiuos, o tu būkis netoli krūmuose ir iškratyk nuo manęs tą vaiką. Tu per tai būsi laimingas...</p><p>Toliau tas vilkas klausęs šunies:</p><p>—	Ką man už tą gera duosi?</p><p>Tas šuo atsakęs: </p><p>—	Kad mūsų bus puota ar kryžiaus pašventinimas, tada tu ateik tuo laiku, o aš tau duosiu už tai mėsos ir kaulų, pasivogdamas nuo virėjo...</p><p>Taip anuodu ir sutarusiu. Ryto metą išeinanti šeimininkė vaiku nešina ir šeimyna šieno grėbti. Kaip ta šeimininkė tiktai padėjusi tą vaiką ant žemės, tuojau atbėgęs vilkas ir pagrobęs tą vaiką. Ta šeimininkė, kaip tik pamačiusi, kad jau vilkas vaiką neša, tad paleidusi šaukti. Taip ir Binza: kaip išgirdęs, pakrūmyj būdamas, ir jis atsiliepęs, sulojęs. Ta ūkininkė pradėjusi siundyti sakydama: </p><p>—	Binza, gink vilką!..</p><p>Tas Binza — bėgt stačiai ant vilko ir iškratęs nuog vilko tą vaiką. Ta šeimininkė tokia gera radusis tam šuniui ir parsivedusi jį su savim. </p><p>Ir atėjusi puota. Per tą puotą atėjęs vilkas, ir Binza jį pamatęs. Susisveikinusiu anuodu, ir pradėjęs Binza sakyti vilkui: </p><p>—	Pasilūkėk vakaro...</p><p>Apykrūmiais betįsinėdamas, vilkas sulaukęs vakaro. Tas Binza pradėjęs nešti tam vilkui mėsgalių ir kaulų, pavogdamas iš virtuvės. Tas vilkas priėdęs jau mėsos ir pradėjęs prašyti gerti. Tas Binza jam sakąs: </p><p>—	Einam į vidų, o aš duosiu alaus...</p><p>Tas vilkas pradėjęs sakyti: </p><p>—	Kaip aš eisiu: rasit, mane pamatys...</p><p>Tas Binza sakąs: </p><p>—	Nepamatys, bet visi girti yra...</p><p>Vilkas paklausęs, ir įėjusiu į trobą. Binza atnešęs jam gerti alaus pilną gorčių, jis ir išlakęs visą. Kaip tas vilkas apsigėręs, pradėjęs Binzai sakyti neiškentęs: </p><p>—	Nu, jau tik šauksiu!..</p><p>Mat, tie žmonės dainuoją, ir jis nebeiškenčiąs, norįs dainuoti. Tas Binza sakąs: </p><p>—	Nedainuok, nes tu neįtaisysi neįsuksi prie žmonių balso.</p><p>Jis nebeiškentęs pradėjęs kaukti. Ir išgirdę tie žmonės jo balsą; pradėję ieškoti ir atradę užkrosnyj; ir pradėję mušti jį dideliai; taip jis vos beišbėgęs iš trobos, vos begyvas likęs. </p><p>Tas vilkas dideliai supykęs ant Binzos, kad jį sumušino baisiai: vos gyvas beliko. Binza teisinąsis: </p><p>—	Ar aš tau nesakiau, kad nedainuok, nes neįtaisysi balso...</p><p>Vilkas neklausęs, ką Binza sakęs, nes buvęs nepersakomas. Pabėgdamas pasakęs: </p><p>—	Rytą bus byla...</p><p>Ir liepęs ateiti liudytojais vedinam. </p><p>Tas Binza pavadinęs katiną, gaidį ir pats. O vilkas pavadinęs mešką, šerną ir pats. Paskui vilkas laukiąs ateinant Binzos su liudytojais. Laukiąs laukiąs — nesulaukiąs. Tuokart vilkas palaipinęs mešką į eglę. Ta meška, kaip įlipusi ir pamačiusi juos ateinant, pradėjusi sakyti vilkui: </p><p>—	Kūmai, kūmaičiai! Atein baisūs kapótininkai: vienas durklu nešinas, antras — barabaną mušdamas, o trečiasis — akmenis risdamas...</p><p>Pradėjęs sakyti vilkas savo liudininkams: </p><p>—	Slėpkimės, vyrai: nebus gerai...</p><p>Tas vilkas įlindęs į laužą, šernas į skruzdyną, o meška eglėje susirangiusi. Binzos vyrai kaip atėję, ir sustoję po ta egle, kur buvę sutarę sueiti. Sušukę: </p><p>—	Ar esate kas? — ir klausęsi, ausis išplėtę.</p><p>Čia tam šernui skruzdė įlindusi į rietotarpį ir pradėjusi dideliai kąsti. Jis neiškęsdamas iš to skausmo pradėjęs uodega į skruzdyną plakti. Tas katinas įsistebėjęs ten kažką bejudant, pamanęs, kad pelė — tiktai kapt už uodegos, tas šernas tabalai bėgt, o gaidys, buvęs šalip to skruzdyno, pasibaidęs ir įlėkęs į eglę sakydamas: </p><p>— 	Paduok šen, paduok šen!..</p><p>Ta meška brabakš iš tos eglės ant laužo nukritusi, kur buvęs vilkas įlindęs; tas vilkas iš to laužo bėgt, meška paskui vilką, o šie likę vieni ir laimėję ginčą. </p></div>
                  <div type="chapter">
                  <head>VI. Apie jaunikaitį, bažnyčioje nakvinamą </head>
                     <p>Kitą kartą mirdamas tėvas sakęs savo sūnui: </p><p>—	Sūnau, aš skiriuos su šiuo pasauliu, o tu palieki vienas. Man mirus, būsi laimingas, jei mano žodžių klausysi. Veizėk, — sakąs, — kas manęs verks mano laidotuvėse, tą rinkis sau už tėvą ir, jo neleistas, nieko nedrįsk daryti...</p><p>Tėvui numirus, per laidotuves stebėsis, ar bliaus, ar verks kas jo. </p><p>Matąs: įeinąs toks senelis, kurs tuojau pradėjęs verkti. Tas sūnus taręs jam: </p><p>—	Ateik, meldžiamasis, kaip palaidosma: aš tave aprenku sau tėvu...</p><p>Ir atėjęs tasai senelis, ir liepęs jam parduoti visa, o pardavus išvažiavusiu, į laivą susėdusiu, į svečią šalį. O kada nuvažiavusiu į kitą žemę, tuojaus apsistojusiu prie pašalio, o sūnų tėvas pasiuntęs į miestą pasiteirauti naujienų, bet siųsdamas dar taip pasakęs: </p><p>—	Jei kas nuo tavęs norėtų ko, manęs nepasiklausęs, neapsiimk...</p><p>Taip ir įvyko. Ligu tiktai nuėjęs į miestą, kaip pamatę jį to miesto gyventojai, o matydami dar svečios šalies žmogų, pradėję jį samdyti vieną naktį bažnyčioj pergulėti. Jisai jiems atsakęs: </p><p>—	Eisiu ir pasiklausiu mano tėvo, o jei leis, aš tą padarysiu...</p><p>O nuėjęs prie tėvo, pasiklausęs jisai ir papasakojęs, jog miestiečiai norį jį samdyti bažnyčioj pergulėti. Atsakęs tėvas: </p><p>—	Eik ir nakvok. Kaip tave tiktai įneš į bažnyčią, tuojau kelkis iš grabo ir išbėgiok visus pasienius, visas vietas pavietes, kiek tiktai gali, o po to atsigulk kaulinėje, o kaip gaidys užgiedos, eik — bobnyčioj lovą atrasi — ir atsigulk tenai...</p><p>Taip jisai ir padaręs. Nuėjęs prie miestiečių, sulygęs už 1.000 raudonųjų. Gyventojai nė žodžio neatsakę, tuos pinigus padėję po raktu, o raktą jam pačiam atidavę, nes žinoję, jog gyvas nepaliks. Nuovakariu, apie 6 valandą, įnešę jaunikaitį į bažnyčią, o jis tuojau atsikėlęs iš grabo ir ėmęs bėgioti. Bėgiojęs bėgiojęs, o po to atsigulęs kaulinėje. Kaip tiktai po poterių, apie 10 valandą, tuojau radęsis bildėjimas viduj ir po šventorių: bėgioti pradėjusi baisėlė baidyklė ir, negalėdama žmogaus atrasti, taip kalbėjusi: </p><p>— 	Yra mėsa žadėta, bet negal užeiti...</p><p>Buvo jau jo pėdas bebaigianti uostinėti; kai gaidys užgiedojęs, ir baisėlė tuoj prapuolusi. Nuėjęs jaunikaitis atgulęs į lovą. O kai išaušę, eina miestiečiai veizėti — atranda jį bemiegantį, kaip suvystytą. Atskaitę jam jo pinigus, guliną prašą jį antrą naktį išbudėti. Tėvo leistas, sutikęs jaunikaitis dar vieną naktį bažnyčioj pergulėti, tik tėvas jam įsakęs, kad paliptų į bokštą ir tenai lig gaidžių sėdėtų, o po to į lovą atėjęs atsigultų. Įneštas į bažnyčią, vėl pašokt atsikėlęs, išvaikščiojęs visus kampus ir užkampius ir pasislėpęs varpinės bokšte. Lygiai tuo laiku išbėgusi ta pati baisėlė, puldinėjanti priešų priešais jo pėdomis, bet ir šį kartą žmogaus neradusi. Miestiečiai negalėję atsistebėti tokiomis naujienomis, nes jie per kiek metų vis žmogų samdę nakvinai, o nė vieno niekados neradę gyvo, tiktai šis vienas toks teišsiradęs. </p><p>Įprašytas ir brangiai užmokėtas, sutikęs jaunikaitis, tėvo leistas, ir trečią naktį bažnyčioje nakvoti. Tėvas jam taip pasakęs: </p><p>— 	Kaip išbėgiosi vidų, pėdas mėčiodamas, atrasi rūsy grabą, po tuo grabu gulkis, o kai išbėgs baisėlė, gulkis į grabą ir užsidaryk. Kad sugiedos gaidys ir atbėgs baisėlė prie grabo, patol neleisk jos, kol keiks, o kai pradės gražiais žodžiais kalbėti, tuokart įleisk...</p><p>Taip ir padaręs. Gaidžiui pragydus, kaip atbėgusi baisėlė į savo grabą gulti, tada užnikusi keikti, nes atradusi begulintį jaunikaitį. O paskiau ir dailiai ėmusi kalbėti. Tada šis ir atidaręs grabą — atrandąs gražią panaitę, besėdinčią prie grabo, kuri jam pradėjusi dėkoti už išvadavimą. Paskiau anuodu susituokusiu ir dabar tebegyvenančiu Terbavo mieste, Molijos gubernijoj. </p></div>
                     <div type="chapter">
                 
                        <head>VII. Žmogus, karaliui tris laimes pardavęs </head><p>Kitą kartą vienas žmogus atėjęs pas karalių, pradėjęs jam kalbėti: </p><p>—	Šviesiausias karaliau, aš tau atnešiau 3 laimes parduoti — ar nepirksi nuo manęs?</p><p>Atsakęs karalius: </p><p>—	Meldžiamasis, kokias laimes parduodi?</p><p>—	Pirmoji laimė: Daryk išmintingai, veizėk galo.</p><p>Klausiąs tuojau karalius: </p><p>—	Kiek tu nori už tą laimę?</p><p>—	Šimtą raudonųjų, — atsakęs. Tuojau ir liepęs karalius atskaityti jam šimtą raudonųjų.</p><p>—	O antroji kokia laimė?</p><p>Sakąs: </p><p>—	Neaplenk vieškelio dėl kelelio mažo.</p><p>Klausiąs karalius: </p><p>—	O už tą kiek nori?</p><p>—	Tiek pat, — atsakęs.</p><p>—	Imk!</p><p>Toliau klausiąs: </p><p>—	O trečioji kokia?</p><p>Atsakąs: </p><p>—	Nenakvok, kur yra šeimininkė jauna, o šeimininkas — senas.</p><p>Ir už tą jam sumokėjęs šimtą. Sužėręs savo pinigus ir išėjęs, o karalius liepęs į kiekvieną daiktą tokius parašus įsiūti arba išdrožti: Daryk išmintingai, veizėk galo. </p><p>Vienu laiku kai kas norėjęs karaliaus mirties. Tada papirkę jie karaliaus skutėją, prašydami, idant karalių skustuvu papiautų. Barzdaskutys buvęs prižadėjęs taip padaryti. Tada, skusdamas karalių, išvydęs prie rankšluosčio galo: Daryk išmintingai, veizėk galo. Tuojau to skutiko skustuvas iškritęs iš nagų, kada jau buvęs bededąs skustuvą už karaliaus kaklo. Karalius, matydamas jį išbalusį, pradėjęs jo klausti: </p><p>—	Ką tu pamatei?</p><p>Atsakąs barzdaskutys: </p><p>—	Šviesiausias karaliau, tave ketinau papiauti, nes aš buvau papirktas tavo priešų. Bet kad išvydau parašą tavo, man kniosterėjo:	„O koksai mano bus galas, kad aš taip gudriai padarysiu“. Tuojaus mano skustuvas išpuolė man iš nagų...</p><p>Matydamas karalius tokį stebuklą, tuoj jį apdovanojęs savo malonėmis, o tuos, kurie jį žadėję užmušti ir buvę papirkę skutėją, visus mirtim nubaudęs ir savo pirktą laimę už didelį daiktą turėjęs. </p><p>Kartą jam tekę važiuoti į seimą. Matydamas, jog jo tarnai, ieškodami kelio tiesumo, paleidžią vieškelį, o važiuoją mažu keleliu, sakąs karalius, kad jie nesuktų iš vieškelio, bet tarnai jam atitarę: </p><p>—	Mieliausias karaliau, juk mes visuomet čionai važiuojam...</p><p>Atsakęs karalius: </p><p>—	Turit manęs klausyti...</p><p>—	Gerai, tegu bus, kaip tu nori.</p><p>Kai nuvažiavę, sužinoję, jog jo ieškoję galvažudžiai mažajame kelyje užmušti, nes tenai visados karalius važiuodavęs, bet kad vieškeliu pravažiavęs, negalėję jo užmušti. </p><p>Kitą kartą nuvažiavęs karalius į miestą nakvinai. Apsinakvinęs vienur, išvydęs, jog namų ponas senas, o ponia jauna. Tuoj įsakęs tarnams, idant kitą gautų nakvynę. Tie jam pradėję sakyti: </p><p>—	Visame mieste nėra geresnio kambario...</p><p>Karalius atsakęs: </p><p>—	Norint ir prastesnis būtų, bet idant būtų kitas...</p><p>Tuojau nuvedę jį į kitą viešbutį, o kiti ponai senojoj vietoj nakvoję. Kas jiems nutiko? Šitai naktį visi jie, kurie paliko, buvo galvažudžių išpiauti, kurie, ieškodami užmušti karaliaus, lig pat paskutinio visus išpiovę. Karalius, matydamas tokią dievo malonę, angelu vadinęs tą, o ne žmogum, kursai tokias laimes pardavęs, jogei tris kartus nuog mirties išėjęs. </p></div>
                        <div type="chapter">
                           <head>VIII. Aš pats </head><p>Vieno ūkininko jaujoj buvę biesai įsimetę. Jie kuldavę rugius, o žmonės negalėdavę nė iš tolo prieiti į tą jaują. Tas ūkininkas paėmęs švino ir puodelį, ėjęs į pirtį ir pakišęs po krosnies tą puodelį su tuo švinu, kad ištirptų. Taip vienas biesas įbėgęs į pirtį ir pradėjęs klausti: </p><p>—	Ką čia, žmogau, dirbi?</p><p>Šis atsakęs: </p><p>—	Akims vaistus taisau.</p><p>Tas biesas pradėjęs sakyti: </p><p>—	Ar negalėtumi ir mano pagelbėti?</p><p>Ansai atsakęs: </p><p>—	Galiu, kodėl ne!..</p><p>Tas žmogus liepęs atnešti ekėčias ir dvejus atvarslus. Taip tas biesas atnešęs ir padėjęs pirty. Tas žmogus liepęs gultis jam ant ekėčių. Šis gulęs, žmogus jį pririšęs prie ekėčių. Tas biesas samprotaująs: </p><p>—	Dėl ko mane taip stipriai pririšo tas žmogus?</p><p>Biesas klausiąs žmogų: </p><p>—	Kuo tu esi pavarde?</p><p>Žmogus atsakęs: </p><p>—	Aš pats... — ir, paėmęs tą puodelį su švinu, pylęs jam ant akių. Tas biesas iš to skausmo kėlęsis, puolęs pro duris ir bėgiojęs po kluoną, o kiti jį klausę:</p><p>—	Kas tau taip padarė?</p><p>Biesas šaukiąs: </p><p>—	Aš pats, aš pats.</p><p>Taip tie biesai visi ir išbėgę ir niekados nebatgrįžę. </p></div>
                           <div type="chapter">
                              <head>IX. Apie katiną muzikantą, vištą dedeklę ir apie lapę grobeklę </head><p>Kitą kartą katinas su višta susivedusiu. Katinas pastatęs trobelę. Tatai anuodu gyvenančiu toj trobelėj. Katinas, išeidamas medžioti, pasakęs vištai: </p><p>—	Neįleisk nieko: jei įleisi, prapulsi.</p><p>Atėjusi lapė ir prašantis: </p><p>—	Kūmaite, kūmaite, įleisk mane.</p><p>Tatai ir įleidusi ta višta lapę. Ta lapė, pagrobusis tą vištą, nešanti bėganti; ta višta šaukianti: </p><p>—	Katin, katin! Neša mane per aukštus kalnus, per žalias girias. Kame esi? Gelbėk!</p><p>Atbėgęs katinas ir išgelbėjęs. Ir parėjusiu abudu namo, pavalgiusiu. Katinas vėl, išeidamas į girią medžioti, pasakęs: </p><p>—	Neįleisk: aš nebgelbėsiu.</p><p>Atėjusi vėl lapė ir prašantis, taip prašantis: </p><p>—	Kūmaite, įleisk ir įleisk... Tau aš nieko nebdarysiu, paviešėsiuos valandėlę...</p><p>Tatai įleidusi ta višta lapę. Ta lapė, tą vištą pagrobusis, bėganti nešanti. Ta višta paleidsparnė šaukianti kvarkianti: </p><p>—	Katin, katin! Gelbėk mane. Neša mane per aukštus kalnus, per žalias girias.</p><p>Atbėgęs katinas sakąs: </p><p>—	Dėl ko manęs neklausei? — ir išgelbėjęs sakąs: — Jei tą beįleisi, aš tavęs nebgelbėsiu niekaip.</p><p>Katinas ir išėjęs vėl medžioti. </p><p>—	Neįsileisk nieko: jei įleisi, nebgelbėsiu, — pasakęs išeidamas.</p><p>Atėjusi lapė prašantis: </p><p>—	Kūmaite, įleisk mane: nieko nebdarysiu, šventai sakau.</p><p>Žinomas vištos protas: ir įleidusi lapę. Lapė, pagrobusis tą vištą, nešanti. Ta višta šaukianti kvakčiojanti: </p><p>—	Katin, katin! Gelbėk mane. Neša mane per aukštus kalnus, per žalias girias.</p><p>Tas katinas ir nebgelbėjęs. Veizįs atsistojęs: kur ją nuneš? Matęs, kad įnešusi į urvą. Parėjęs namo tas katinas, paėmęs muzikas, nuėjęs prie to urvo ir griežiąs: „Šešta pati, šešta pati su penketu vaikų.“ Ir išbėgęs vienas lapės vaikas iš urvo ir sakąs: </p><p>—	Kas čia taip puikiai griežia?</p><p>Tas katinas turėjęs kalaviją ir nukirtęs sprandą. Vėl griežiąs: „Šešta pati, šešta pati su penketu vaikų.“ Ta lapė sakanti antram vaikui: </p><p>—	Bėk paveizėk, ką ten tavo broliukas bešoka...</p><p>Tas vaikas iš urvo kyšt galvą iškišęs ir sakąs: </p><p>—	Kas čia griežia?</p><p>Ligu kyšterėjęs galvą iš urvo, tas katinas su kalaviju galvą čakš ir nukirtęs. Na, tad vėl griežiąs katinas: „Šešta pati, šešta pati su penketu vaikų...“ Ta lapė sakanti: </p><p>— 	Anuodu jau bešoka — bėk paveizėk...</p><p>Išbėgęs vaikas iš urvo — katinas su kalaviju ir tam galvą nurentęs. Ta lapė nebsulaukianti nė vieno vaiko. Bėgusi pati paveizėti. Išlendant iš urvo, katinas ir jai galvą nukirtęs. Sakąs: </p><p>— 	Kam tu mano vištą dedeklę papiovei — ir pati, lapele grobekle, mirti gavai.</p></div>
                              <div type="chapter">
                                 <head>X. Liūto, zuikio, balandžio, špoko, skruzdės ir karalaičio pasaka </head><p>Kitą kartą karalius turėjęs vieną sūnų. Kaip išleidęs mokyklas, klausęsis jo: </p><p>—	Kokį būvį aprinksi: ar kunigu, ar kariu būsi, ar mane patį karšinsi?</p><p>Sūnus atsakęs: </p><p>—	Eisiu pasaulio pamatyti.</p><p>Sutikęs ir su tuo karalius ir išryžęs </p><p>sūnų į kelionę. Paėmęs kalaviją, padėkojęs tėvui už visas malones ir išėjęs į pasaulį.</p><p>Bekeliaudamas atradęs liūtą, zuikį, balandį, špoką ir skruzdę, kurie besivaržą maita dvėsena. Tada tie žvėrys tuoj prašą to žmogaus, t. y. karalaičio, kad jiems pagal galvas padalytų. Tada jis ėmęs, ištraukęs kalaviją, pakapojęs po gabalą pagal galvas taip:	liūtui	daug, zuikiui — mažiau, balandžiui — mažesniai, špokui — dar mažesniai, o skruzdei — dar mažiau už visus. Po padalijimo einąs toliau džiaugdamos, jog nuo mirties laisvas likęs, nes visą mintį turėjęs, jog liūto būsiąs suplėšytas.</p><p>Paskiau tie žvėrys pradėję tarp savęs kalbėti: </p><p>— 	Tas žmogus taip didžią malonę padarė, o mes jam už tą nepadėkojom...</p><p>Sukalbėję jie gintis ir jam už tą padėkoti. Pradėję jie gintis. Iš tų žvėrių ir paukščių visi buvę pabėgą ar palekią, tik ta vargšė skruzdė prašantis zuikio ant uodegos galo nunešama. Padarę jai tą malonę; jei zuikis ir nenulaikytų, prižadėję ir kiti padėti. </p><p>Tada balandis su špoku lekiančiu, liūtas su zuikiu bėgančiu, o skruzdė zuikio uodegoj lalakt, lalakt, lalakt... </p><p>Persigandęs didžiai karalaitis, išvydęs tuos žvėris atbėgant; iš baimės negalėdamas toliaus nė žingsnio pažengti, manąs pats sau: </p><p>—	Dabar nelaimingas esu. Tur būt, jie atsigena dėl neteisingo padalijimo tos mėsos.</p><p>Liūtas prisiartinęs visų pirma pradėjęs jam dėkoti už jo malonę, taip sakydamas: </p><p>—	Aš esu žvėris už visus stipresnis, bet tu reikalingu laiku būsi 12 kartų stipresnis.</p><p>Balandis taip burkavęs ulbėjęs: </p><p>—	Aš esu paukštis greitai lakiojąs, bet tu reikalingu laiku būsi 12 kartų greitesnis.</p><p>Špokas taip dėkodamas čežėjęs: </p><p>—	Aš esu paukštis puikus ir puikiai giedąs, bet tu reikalingu laiku būsi 12 kartų puikesnis ir 12 kartų puikiau giedosi.</p><p>Skruzdė taip dėkojusi: </p><p>—	Aš esu vabalas mažas, bet tu reikalingu laiku būsi 12 kartų už mane mažesnis...</p><p>Ir taip tatai po to trumpu laiku persiskyrę visi. </p><p>Tada pamanęs karalaitis: </p><p>— 	Kad stočiaus zuikiu...</p><p>Ir tuojaus stojęsis ir tokį greitumą turėjęs, jog per kelias valandas perbėgęs visą karalystę. Netoli sostinės, karaliaus sode, pradėjęs jis, pasivertęs į špoką, giedoti, ir taip puikiai, jog dvaras skambėjęs nuo giedojimo. O tasai karalius turėjęs 3 dukteris; jos buvusios visos vienokios — tokio veido, tokio augumo, tokiais drabužiais, taip jog negalėję dvariškiai patys jų išskirti. Tada tos dukterys, išgirdusios paukštį taip puikiai giedantį, bėgsiančios veizėti į sodą, kas per paukštis, nes dar balso tokio puikaus nebuvusios girdėjusios. Ir išvydusios tokį paukštį, kokio niekados nebuvusios mačiusios; pradėjusios gaudyti jį, kalbėdamos tarp savęs. Pirmoji sakanti: — Aš esu didžioji — man reik sugauti!.. </p><p>Antroji: </p><p>—	Aš esu vidutinioji — man reik sugauti!..</p><p>O ta paskutinioji sakanti: </p><p>—	Aš esu mažoji, tėvo mylimoji — man reik sugauti!..</p><p>Tas paukštis, visa tai girdėdamas, manąs pats sau: </p><p>—	Palauk, kad tu esi tėvo mylimoji, aš tau duosius nusitverti... — ir pasidavęs tai mažajai.</p><p>Ta su dideliu džiaugsmu parsinešusi į vidų, patupdžiusi į narvelį, lesinanti jį visų brangiausiais daiktais, cukrum, vynuogėm, o tas, saldėsių pririjęs, giedąs sau. </p><p>Nakties laiku, kaip jau visur nurimę, jis, pasivertęs į skruzdę, lendąs laukan iš narvo, paskiau, pasivertęs į špoką, nutupiąs į aslą, o ten pasiverčiąs į žmogų. Tada pana pakelianti akis ir išvystanti žmogų, dėl kurio didžiai persigandus ir didžiu balsu sušukus. Ir karalius, antruose rūmuose būdamas, didžiai persigandęs, sujudę suklegę visi pašaliai, o tas paukštis, tą bilsmą sukėlęs, vėl nutūpęs savo įpratimu į narvelį. Karalius taip už tą rūstinęsis, net mirtim nubausiąs prigrasinęs, jei antrą kartą taip bepasidarysianti. O tas paukštis savo narvely vis girdįs, ką jai tėvas sakąs. Tada jis ir antrą kartą taip padaręs: išlindęs, savo papratimu nutūpęs ant žemės, pasivertęs į žmogų, bet pana, norint ir matanti tą žmogų, jau nieko nesakanti, nes bijanti mirties: juk tėvas taip buvęs prižadėjęs.</p><p>Pradėjęs jisai pats jai sakyti: </p><p>— 	Nebijokis: aš esu tasai paukštis, kurį šiandien sugavai sode...</p><p>Pradėjęs jai pasakoti savo kilimą, jog esąs karalaitis. Apsakęs savo gudrybę, jog galįs pasiversti liūtu, zuikiu, balandžiu, špoku ir skruzde; apsakęs jai, kaip tokiais galįs pasidaryti. Ta pana, smalsaudama tų visų keistų daiktų, sakantis norinti jį už vyrą paimti, bet karaliaus, sakanti, tokia teisė esanti išduota: kas dukteris išskirsiąs, t. y. pasakysiąs, kuri dukterų mažoji, kuri didžioji, kuri vidutinioji, — tas tuokart gausiąs vieną ir pusę karalystės priedų. Toliau sakanti: </p><p>— 	Tu pats tuo būdu išskirsi, kad mus išves į skyrybas. Veizėk į rankas: aš rankose turėsiu baltą skiautę, didžioji — mėlyną, vidutinioji — geltoną. Tada pasakyk karaliui: štai didžioji, štai mažesnioji, štai visų mažoji...</p><p>Ir padaręs jisai taip: išlėkęs iš dvaro, pasivertęs į balandį, o paskiau, kaip įdienoję, eisiąs jisai prie karaliaus. </p><p>Karalaitis — puikus, išsipuošęs — atėjęs prie karaliaus. Apie šį, apie tą besikalbant, kaip išėję jiems iš kalbos, priminęs jam pats karalius, jog jo teisė tokia esanti išduota, kad tam teleisiąs dukterį, kuris atspėsiąs iš trijų dukterų, kuri mažoji, kuri didžioji, kuri vidutinioji. Karalaitis tuojau apsiimąs padaryti. Tuoj ir dukterų peržvalgas padarę. </p><p>Karalaitis tuojau karaliui pasakęs, jog ta esanti didžioji, ši — vidutinioji, o ta — „mažoji manoji“. Tuojaus anuodu ir susivedusiu. </p><p>Tuoj po vedybų karalaitė išvydusi savo vyrą bemūvint žiedą su aukso raidėmis. Prašanti jo, kad jai tą žiedą atiduotų, nes jai patikęs. Bet jis jai atsakęs: </p><p>— 	Žinok, mano geroji, kad aš to žiedo niekam negaliu duoti: jei tiktai tą žiedą atsitiktų pamesti, žinok, jog mane baisėlė sirena prarytų.</p><p>Vieną kartą prausdamasis numovęs jisai tą žiedą, ant lango padėjęs ir užmiršęs išėjęs į pajūrį. Tuojau pajūry sirena jį paviliojusi ir sugavusi. Pati jo randanti ant lango žiedą, o vyro nesulaukianti pareinant; supratusi, kas per priežastis tikosi. Tada, gailėdamasi jo, visokeriopas vartojusi priemones vyrui surasti. Padirbinusi tokį obuolį žvaigždės šviesumo; nuėjusi ryto metą saulėtekiu prie jūros, iškėlusi tą obuolį prieš saulę, iš ko didis atšvaitas švitęs į jūrą. Tuojaus sirena, išnėrusi netol pašalio, pradėjusi sakyti: </p><p>— 	Duok tą švitalą mudum su karalaičiu džiaugtis.</p><p>Karalaitienė atsakiusi: </p><p>—	Parodyk, ar gyvą karalaitį tebturi?</p><p>Sirena jai parodžiusi, bet karalaitienė vis prašiusi: </p><p>— 	Kad bent kojų apačias pamatyčia...</p><p>Kaip tik iškėlusi ant viršaus, karalaitis, į balandį pasivertęs, paplykt ir palėkęs. Tada sirena taip pasakiusi: </p><p>—	Už karalaitienės gudrumą, už karalaičio gyvumą karalaitienė kibirkštimis spiaudys, ir tas ją beišgelbės, jei kas išsiras už liūtą 12 kartų stipresnis, už zuikį 12 kartų bėgesnis greitesnis, už balandį 12 kartų lakesnis, už špoką 12 kartų garsesnis čiulbesnis. Toks išsiradęs, jei nueitų į Kiaušinėnų Žemę, tenai atras liūtą kalne gulintį, kuriam sudraskyti duodama iš karalystės avių po 20. O kad jį perplėš, išbėgs zuikis, o kada zuikį perplėš, išlėks balandis, o iš balandžio — špokas, iš špoko iškris sidabro kulka. Kad kas su ta kulka į savo pačią šautų, tuokart atsitaisytų...</p><p>Karalaitis ko greičiausiai pasivertęs į balandį ir, nelaukęs kelių valandų, stojęsis Kiaušinėnų Žemėj prie karaliaus; klausiąsis karaliaus apie tą liūtą. Tada jam karalius pradėjęs kalbėti: </p><p>—	Kad man jį kas užmuštų, tūkstantį aukso duočia.</p><p>Tada taręs karaliui karalaitis: </p><p>—	Aš užmušiu.</p><p>Eisiąs tada karalaitis į tą vietą, kur buvęs tasai liūtas. Atradęs — piemenys beganą avis, suvarytas tenai tam žvėriui (o dienoje po 3 kartus turėję duoti jam avelių). Nuėjęs karalaitis nebleidęs jam nieko beduoti. Tada žvėris vieną dieną sujudinęs kalną, antrą dieną vėl sujudinęs supurtinęs kalną, jog net plyšęs; trečią dieną kad sudrebinęs — kalnas nuriedėjęs į pakalnę, ir išėjęs liūtas maurodamas. Karalaitis pasivertęs į liūtą ir perplėšęs jį; iš to liūto išbėgęs zuikis. Ir karalaitis pasivertęs į zuikį, kad prigintų, o priginęs pasivertęs į liūtą ir perplėšęs zuikį — iš jo išlėkęs balandis. Priginęs ir tą — perplėšus iš jo išlėkęs špokas. Priginęs ir tą perplėšęs — iš špoko iškritusi aukso kulka. Tą kulką paėmęs, parėjęs prie karaliaus, atėmęs prižadėtą užmokestį, o po to grįžęs į savo karalystę.</p><p>Pareinąs prie pačios, o ši kibirkštimis spiaudanti taip, kaip iš krosnies. Uždaręs šautuvą, šovęs į pačią, ir tuojaus palikusi sveika. </p><p>O po tų visų nuotykių pakėlęs puotą; ir aš toj puotoj buvau. Kas ten buvo šaudymo; ir aš pats iš bato aulo kad pleškinau, kad tratinau, o balsas — prisikišus vos vos girdėti, apsirišus — nė to tiek. </p></div>
                                 <div type="chapter">
                                    <head>XI. Trakymas ir Žvainakėlis </head><p>Kitą kartą buvęs žmogus didžiai kietas; jam davęs viešpats dievas sūnų, bet niekame negalįs gauti kūmų. Ar kaimynų, ar tolimesnių vadinėjęs prašęs — visi išjuokę išniekinę tą plikšą. Pagrįždamas sutinkąs senelį. Senelis klausiąs: </p><p>—	Dėl ko taip nusiminęs vaikščioji?</p><p>—	Niekame kūmų negaliu, — sakąs, — gauti.</p><p>—	Eikiva, — sakąs, — aš tau eisiu į kūmus, jei nori...</p><p>Tas žmogus džiaugdamos parsivedęs senelį. </p><p>Vargdienio žinomas būvis — nieko nesą nė krikštynoms. Tas kūmas siunčiąs jį veizėti grūdų bent sienotarpiuose. Atradęs po saują rugių, miežių. Senelis liepęs sumalti. Sumalus radęsi daug miltų — prisikepę duonos, pyragų ir kitokios patiekmenės, o kai suvadinę kaimynus, stebėjęsi visi, jog viso gausiai buvę patiekta. </p><p>Papietavus kūmas liepęs paieškoti vaško, o kai tėvas parnešęs, kūmas padirbęs arklelį savo podei krikšto sūnui Trakymui (tuo jis buvęs vardu) ir liepęs tą vaškinį arklelį laikyti klėtyje, kol Trakymas paaugsiąs, o jį patį liepęs nuo šešerių metų į mokyklas leisti. </p><p>Paaugęs tas Trakymas ir mokslus pabaigęs. Netrukus priminęs jis tėvui apie arklelį, kurį kūmas buvo padirbęs iš vaško, kad jam atvestų. Nuėjęs tėvas prie arklio: </p><p>— 	Eikiva, — sakąs: — Trakymas reikalauja...</p><p>Vaškinis arklelis, vardu Žvainakėlis, tuojau strapt pasidaręs gyvas, apdarytas, kaip visų brangiausiu apdaru. </p><p>Tėvui padėkojęs už pauginimą, išjojęs Trakymas į pasaulį. Bejodamas Žvainakėlis antmynęs plunksną. Išvydęs Trakymas imąs tą plunksną, bet arklys persergėjęs jį: </p><p>— 	Trakymai, neimk tos plunksnos: dideliai didį vargą turėsi...</p><p>Vienok paėmęs jaunikaitis tą plunksną ir nujojęs prie karaliaus. Tuojaus karalius jį priėmęs ir padėjęs pirmuoju savo tarnu, kitą tarną išmesdamas. </p><p>Ten bebūdamas, neiškentęs Trakymas savo radiniu nepasidžiaugęs: vakare savo kambary padėjęs plunksną ant stalo, o ji švietusi kaip žvakė. Tada tas išmestasis tarnas, prisigerindamas karaliui, išpasakojęs apie tą plunksną, taip puikią, kad puikesnės negalį būti. Karalius tuojau liepęs pavadinti tarną, išsiteiravęs apie plunksną ir sau jos pareikalavęs. Trakymas, neišpasakytai gailėdamas tos plunksnos, gynęsis neturįs, bet karalius taip pasakęs: </p><p>—	Jei neatiduosi, būsi nužudytas.</p><p>Neįmanydamas, ką daryti, nuėjęs prie arklelio Žvainakėlio ir verkęs, apsikabinęs ant kaklo. Arklelis taręs: </p><p>—	Atiduok.</p><p>Trakymas nunešęs karaliui ir atidavęs. Tas karalius neišpasakytai nudžiugęs tos plunksnos gražumu, o tarną didesniu paskyręs. Čia juo didesnis pavydas tam išmestajam. Neįmanydamas, ką daryti ir kaip jį suėsti, pasakęs skundikas karaliui, kad ir paukštį jaunikaitis turįs, bet niekam nenorįs rodyti. Karalius tarną pasivadinęs ir taręs trumpai drūtai: </p><p>—	Jei man paukščio neatiduosi, būsi mirtim nubaustas...</p><p>Nuėjęs jaunikaitis prie arklelio Žvainakėlio ir verkiąs apsikabinęs: </p><p>—	Ką bedarysiu, ką bedarysiu, nes jau karalius žada mane mirtim bausti...</p><p>—	Ar aš tau nesakiau: neimk tos plunksnos, nes turėsi didį vargą. Dabar tau žiedai dar tebėra, bet kada bus tau obuoliai, tada tu pamatysi. Eik, — sakąs arklelis, — prižadėk karaliui, jog atiduosi, bet pasiprašyk, kad tau leistų kelias valandas pajodinėti.</p><p>Nuėjęs tarnas prie karaliaus, pasakęs visa tai ir prašęs išleisti pajodyti Žvainakėlį. Karalius leidęs. Jojant jam arklelis pradėjęs sakyti: </p><p>—	Kad nujosi į tą vietą, kur radai plunksną, stokis ir veizėk, o aš paukštį atvarysiu...</p><p>Taip ir padarę. Stovėdamas toje vietoje, išvydęs kaip žvaigždę atlekiant. O buvęs jam pasakęs arklelis: „Grobk drąsiai, kai nutūps“. Todėl jisai be kokios baimės sugrobęs, o parjojęs namon, atidavęs karaliui — už tai dar didesnę gavęs malonę. </p><p>Tas išmestasis tarnas, vis manydamas karaliui geru pasieiti ir įsigerinti, sakąs jam, jog jaunikaitis pasakojąs galįs išpiršti pačiam karaliui paną tokio puikumo, kaip tas paukštis atrastasis. Karalius tuojau pavadinęs Trakymą, kurs, išgirdęs karaliaus žodžius, neapsakomai persigandęs, nes negalimas daiktas, kad žmogus kame rastųsi tokio grakštumo. Ką darys vargšas. Einąs prie arklelio ir verkiąs apsikabinęs: </p><p>—	Ką bedarysiu? Dabar prapuoliau pultinai... — skundžiąsis arkleliui.</p><p>Žvainakėlis jam atsakęs: </p><p>—	Ar aš tau nesakiau: neimk tos plunksnos — turėsi didelį vargą. Bet dar tau vis tebėra žiedai, o kad tau bus obuoliai, tad tu pamatysi! Eik, — sakąs, — prie karaliaus, paprašyk trijų laikrodėlių ir griežtuvų gerų ir ateik nešinas pas mane.</p><p>Su tais laikrodėliais ir griežtuvais juodu nujojusiu į pajūrį ir ant krašto apsistojusiu, o jam arklelis taip pasakęs: </p><p>—	Griežk, o kad išeis viena pana, duok vieną laikrodėlį ir paleisk vėl į jūrą. Išeis ir antra, ir tai duok laikrodėlį, bet kai išeis trečioji, duok laikrodėlį ir davęs ko veikiausiai grobk į glėbį...</p><p>Taip tada jis ir padaręs: griežiąs, griežiąs su muzikomis, ir išėjusi panelė, kaip spanguolėlė. Tai davęs laikrodėlį ir paleidęs ją. Po to išėjusi antra panelė, kaip lėlelė; ir tai davęs laikrodėlį ir paleidęs. O kad išėjusi trečioji, davęs ir tai, bet ko veikiausiai ją pačią sugrobęs. Ta sugrobta tyčiomis numetusi karolius į vandenį; tada Žvainakėlis atbėgęs, o tarnas, priraišiojęs ant arklelio, parvedęs paną į karaliaus namus. Ją karalius norįs vesti, bet ji sakanti: </p><p>—	Tol netekėsiu, kol mano karolių Trakymas neparneš...</p><p>Tuojaus karalius liepiąs jaunikaičiui parnešti. Neišpasakytas čia sunkumas: atrasti karolius, jūroje paleistus! Bet arklelis vėl jį pamokinęs. </p><p>—	Eik, — sakęs, — paprašyk karaliaus geležies pirštinių...</p><p>Jas gavęs, tuojau išjojęs, o kada nujojęs prie jūrų marių, pasakęs jam Žvainakėlis: </p><p>—	Aš leisiuos į vandenį, o kad išvysi žuvį išsižiojusią ateinant, grobk jai už pažiaunės, ir išleis karolius...</p><p>Taip ir padaręs. Kaip tiktai išvydęs plaukiojant tokią žuvį, tuojaus už pažiaunės nutvėręs, o žuvis tuojau ir išleidusi karolius. Bet kaip parnešęs, dar to negana panai, kuri sakanti: </p><p>—	Tuokart tekėsiu, jei Trakymas parves 7 mano žirgus...</p><p>Bet ir šį kartą arklelis gerai pataręs: </p><p>— 	Eik prie karaliaus, paprašyk 12 jaučių odų ir 12 vaško saikų...</p><p>Nuėjęs prie karaliaus, tuojaus visa tai gavęs, o kad grįžęs prie arklelio, šis liepęs jam, kad vieną jaučio odą ant jo klotų ir saiku vaško kad sulipdytų ir taip darytų, kol visą dvylika odų sudėsią. O kai sudėję, išjojusiu ant marių krašto, ir čia pasakęs jam Žvainakėlis: </p><p>— 	Kad aš atginsiu iš vandens, grobk tą, kurs bus kamanomis pamautas, ir antsėdęs jok namo, o kiti bėgs paskui... Kaip tiktai išvydęs atgenant, kurį pamatęs su kamanomis, tuojau sugrobęs ir parjojęs namo, o jo Žvainakėlis sukrimstas palikęs ir paskui parbėgęs.</p><p>Tada ta pana pasakiusi karaliui: </p><p>— 	Pakol mano arkliai nesukapos Trakymo, patol netekėsiu...</p><p>Matąs Trakymas, jog reikės jau mirti, tad, nuėjęs prie arklelio, sakąs: </p><p>— 	Štai jau esu mirti nuspręstas...</p><p>— 	Ot, tatai tau obuoliai, — atsakęs arklelis. Leiskis sukapojamas, bet įprašyk, kad po sukapojimo mane išleistų tavo kaulus apžvengti...</p><p>Taip Trakymas ir padaręs. Sakęs karaliui: </p><p>—	Eiti einu, bet mano arklelį po sukapojimo paleiskite mano kaulų apžvengti.</p><p>Kada jį pastatę jau žudyti, paleidę tuos 4 žirgus, kurie jį į čeženas išvarę, o po to paleidę jo arklelį, kurs žvengdamas sunešiojęs kaulus į kupetą, o sunešiojus tuojaus Trakymas atgijęs gyvas. Regėdamas tai, karalius pradėjęs sakyti:</p><p>—	Išleiskit tuos pačius 4 žirgus, tegul ir mane sukapoja, o po to paleiskit mano 4 žirgus kaulų sunešioti...</p><p>Kaip tiktai išleidę tuos žirgus, tuojaus į iženas išvarę — karaliaus pilvas, kaip terba, bepalikęs. O kada paleidę jo paties žirgus, tie apspardę ir pabėgę. Trakymas su ta pana susivedusiu ir dabar tebegyvenančiu. </p></div>
                                    <div type="chapter">
                                       <head>XII. Sutaukščiok! </head><p>Kitą kartą buvęs vienas ūkininkas, didis sukčius. Niekuomet jisai algos darbininkams nemokėjęs, kiekvienam nusukdavęs. Ilgainiui nebegalįs jisai begauti samdininkų. Tada atėjęs prie jo vienas vaikis, vardu Petras, ir sakąs jam: </p><p>—	Ar tu nenori samdyti manęs metams?</p><p>Ūkininkas sakąs: </p><p>—	Stok, meldžiamasis, prie manęs: aš jau šeimynos ir didžiai ieškau.</p><p>Ūkininkas klausiąs jį: </p><p>—	Kiek tu norėsi algos?</p><p>—	Aš nieko nenoriu, tiktai po metų galo išeidamas sprigsiu tau į nosį ir būsiuos kaip užmokėtas.</p><p> Ūkininkas samprotaująs, jog nebūsią skaudu: pats sau spriginėjąs į nosį... Ir suderėjusiu. Paskiau tą vaikį prastą dieną prie darbo siunčiąs, o šventą dieną — ginti bandos. Kartą ganęs per pačią gyliavą, o kad jaučiai nestovėję prie bandos, šis, pykčiu nesitverdamas, pribėgęs vienam kad sprigęs į kaktą — tuoj vietoje nebegyvas jautis palikęs. Matydamas jo šeimininkas tokį nuostabų darbą, manąs:</p><p>—	Ak, juk ir man taip bus... Neįmanydamas, ką bedaryti, nubėgęs prie savo pono skųsdamos:</p><p>—	Ponali, ką bedarysiu? Nusisamdžiau tokį vaikį, kito nieko algos nenorįs, tiktai su sprigiu į nosį man žadėjęs spragterėti, ir štai jau vieną jautį nusprigo, o mane juoba nusprigs...</p><p>Ponas jam davęs tokį patarimą:</p><p>—	Kaip tu pareisi namo, vakare siųsk — tegul eina į mano avižas: tenai yra įgudusios meškos; kaip jį pamatys, turės sudraskyti...</p><p>Su džiaugsmu parėjęs namo, vakare sakąs: </p><p>—	Meldžiamasis Petreli, eik sergėk, nes kažkieno kumelės avižas mano ėda — sugavęs parvesk namo.</p><p>Bernas, tuojau paėmęs apinasrius, nuėjęs. Džiaugiąsis šeimininkas: </p><p>—	Garbė dievui: tą jau sudraskys meškos.</p><p>Vaikis nuėjęs radęs dvi meškas avižose besiganančias, pamovęs apinasriais ir parvedęs. Įvedęs į priešininką ir pririšęs prie girnų. Pats įėjęs į vidų, prie krosnies atgulęs ir knarkiąs. Išgirdęs šeimininkas sakąs: </p><p>—	Petrai, Petrai, juk aš tave siunčiau avižų sergėti, o tu guli...</p><p>Atsakęs vaikis: </p><p>—	Juk aš jau parvedžiau dvi kumeles, kažkieno nusitverdinusias...</p><p>—	Kur dėjai?</p><p>—	Prie girnų pririšau...</p><p>Tas šeimininkas, uždegęs žvakę, ėjęs veizėti, bet radęs dvi meškikes prie girnų bepoterėjančias. Baisiai persigandęs. </p><p>Išaušus vėl nuėjęs prie to paties pono ir sakąs: </p><p>—	Ponali, susimildamas gelbėk, jei kaip begali, nes vaikis jau dvi meškas nutvėręs pririšo prie girnų.</p><p>Ponas pradėjęs jam sakyti: </p><p>—	Aš žinau vieną ąžuolą apsėstą, niekas jo negali pakirsti — siųsk jį, tegu eina kirsti.</p><p>Parėjęs namo, šeimininkas sakąs: </p><p>—	Petrai, eik tu pakirsk tą ąžuolą, nes dvaras liepė ašį medžių rytoj anksti atkrauti. Eik tu šį pat vakarą...</p><p>Vaikis paėmęs kirvį ir išėjęs prie to ąžuolo; pakirtęs tada tą ąžuolą ir sukapojęs. O kipšelis nelabasis buvęs ąžuole įsimetęs; tą ėmęs ir parsivedęs, prie girnų vėl pririšęs, o pats atgulęs. </p><p>Klausiąs ūkininkas: </p><p>—	Ar tu nebuvai, kur aš tave siunčiau?</p><p>—	Buvau, — sakąs, — pakirtau ąžuolą ir sukapojau.</p><p>— 	O miškinio kipšelio ar neradai?</p><p>Sakąs: </p><p>—	Radau tokį šmėklaitį nagkabį — parvedžiau į namus, pririšau prie girnų...</p><p>Žodžiais netikėdamas, šeimininkas ėjęs veizėti ir, radęs nelabąjį pririštą prie girnų, taip išsigandęs, jog mažne numiręs. Tuojau nubėgęs pas poną, prašąs: </p><p>—	Ponali meldžiamasis, ką aš bedarysiu? Jau ir biesą parvedė ir pririšo prie girnų.</p><p>Tas ponas sakąs: </p><p>—	Aš tau duosiu raštą — tegul eina į vieną miestą, į kurį kas įėjęs, niekados daugiau nebišeina, nes yra galžudžiai, kurie nebepaleidžia.</p><p>Tas ūkininkas parsinešęs tą raštą ir rodąs vaikiui: </p><p>—	Petreli, kas bus? Į paštą pavarė... Ar pėsčias eisi, ar jotas josi į tą miestą? Štai ponas įdavė raštą: jo ten esą 300 raudonųjų, juos liepia tau parnešti.</p><p>Atsakęs Petras: </p><p>—	Važiuotas važiuosiu, tiktai eik atnešk man kanapių kokį pundą, dervos kokią statinaitę.</p><p>Ūkininkas atnešęs ir įdavęs. Vaikis padavęs kanapes savo pririštajam kipšeliui, ir šis nuvijęs jam botagą, bet suvijęs visas kanapes ir dervos visą statinaitę išmirkęs. Vaikis pakinkęs dvejetą meškikių į roges, tas kipšelis už vežiką, o vaikis už poną, ir išvažiavusiu. Kad arti buvusiu miesto, liepęs vežėjui sutaukščioti. Kaip imsiąs taukščioti, visi miesto langai pradėję laukan birti. Tuojau visi puolą veizėti, kas per balsas, jog langai visi virpą. Ir pamatę tokį poną su meškikėmis atvažiavusį. Pradėję teirautis: </p><p>—	Ko nori, ponali?</p><p>Parodęs raštą: </p><p>—	Štai turiu raštą nuo savo pono. Čionai jo esą 300 raudonųjų padėta...</p><p>Miestėnai ėmę gyniotis, kad netiesa. Petras sakąs vežikui: </p><p>—	Sutaukščiok!</p><p>Tas kaip paleidęs taukščioti, tuojau pradėjęs visas miestas pagalbos šaukti. </p><p>—	Nebetaukščiok, ponali:	atiduosma...</p><p>Ir susidėjęs visas miestas, atidavę pinigus, prašydami, idant važiuotų namo. Tada šis atėmęs tuos pinigus, parvažiavęs, atidavęs šeimininkui kalbėdamas:</p><p>—	Nunešk tuos pinigus savo ponui, bet išpažinties prieikis, nes jau atėjo metų galas, atimsies atpildą nupelnytą: jau sprigsiu — nebliksi nė kiek gyvas...</p><p>Girdėdamas tuos baimingus Petro žodžius, puolęs jam po kojų, nes matąs, jog jį dievas baudžiąs. Sakąs: </p><p>—	Petreli meldžiamasis, nors visą butą atimkis, bet gyvybę mano užlaikyk...</p><p>Matydamas jo didį nusižeminimą, atėmęs jo visą gyvenimą, atidalijęs visiems, kuriems buvo nusukęs užmokestį, o pats iš akių jo išnykęs. Šeimininkas atsiprotėjęs, jog tai turėjęs būti angelas, kad velniai ir meškos jam buvo klusnios. </p></div>
                                     <div type="chapter"> 
                                        <head>XIII. Dievo žodžiu lįsk į terbą!.. </head><p>Kitą kartą vaikis tarnavęs už muštinį prie ūkininko. Trejus metus išbuvęs — tris muštinius gavęs. Išeidamas nuo šeimininko, prašęs šikšnos terbos. Sakąs: </p><p>—	Aš tau ištikimai tarnavau — man bent šikšnos terbą už tai dovanok.</p><p>Tuojau ansai ūkininkas davęs terbą. Išėjęs ansai į pasaulį, o eidamas sutikęs vieną elgetą; ėmęs jam ir atidavęs vieną muštinį. Toliaus eidamas, vėl atradęs kitą elgetą, kuriam taip pat davęs muštinį. Tuo būdu išdavęs visus tris muštinius, o kada sutikęs ketvirtą, neturėdamas jam ko beduoti, pradėjęs nuo jo bėgti. Bėgančiam pradėjęs kalbėti ansai elgeta:</p><p>—	Nebėk nuo manęs.</p><p>Atsakęs ansai vaikis: </p><p>—	Ką dirbsiu aš, nuo tavęs nebėgęs, kad aš tau nieko neturiu beduoti.</p><p>Tada taręs jam elgeta: </p><p>—	Ko tiktai tu pats nori, prašyk per mane nuo dievo, visa gausi už savo gerus darbus: ar nori dangaus, ar nori lobių...</p><p>Atsakęs anasai: </p><p>—	Nieko kito nenoriu, tiktai kam aš pasakysiu „dievo žodžiu lįsk į terbą“, kad man visi lįstų į terbą.</p><p>—	Na, — sakąs, — gausi ir tokią malonę...</p><p>Ir persiskyrusiu anuodu. Šis paėjęs savo keliu, vaikis savo keliu. </p><p>Prieš vakarą atėjęs į tokį dvarą, kuriame ponai besitaisą važiuoti nakvynės į kitą dvarą. Prašąsis ansai į nakvynę, o jam dvariškiai atsakę: </p><p>—	Koks tu vėjagalvis: mes patys važiuojame į kitą dvarą nakvoti! Nors esame to dvaro šimtas asmenų, bet negalim nakvoti, o tu, vienas būdamas, keti apsinakvinti čia, nebijodamas visų baidų baisumo...</p><p>Neklausydamas to persergėjimo, prašęsis, kaip įmanydamas, nes toliau negalįs beeiti. </p><p>—	Jei nori, ryžkis, nakvok! — atsakęs ponas.</p><p>Ponai išvažiavę, o ansai, likęs vienas tame dvare, pasidėjęs savo visus daiktus. Visų puikiausiame kambaryje pakabinęs terbą. Prie durų pats sėdęsis, ant stalo pasidėjęs knygas ir skaitąs. Įėjęs šėtonas su ragais ir sakąs: </p><p>—	Kas raštus skaito, tas peklą braido...</p><p>Vaikis tuoj jam: „dievo žodžiu lįsk į terbą...“ Šėtonas tuojau šmukš įlindęs. </p><p>Kiek tenai velnių įėję, tiek landinęs dievo žodžiu į terbą. Po to ėmęs juos tenai kaukinti cypinti visokiais būdais, klausdamas jų: </p><p>—	Ko jūs čia valkiojatės, ko norit? Dėl ko tame dvare įsiviešpatavot?</p><p>Tie visi, būdami sulandyti, šaukią: </p><p>—	Dėl to, jog čionai, tame dvare, yra kūnas prakeiktas ir tebėra komunikantas jo burnoj, o per tą mes jo negalim atsiimti. Kad mums kas išimtų tą komunikantą, mes to dvaro niekados neužeitume...	</p><p>Tada ansai klausęs: </p><p>— 	Kame tasai prakeiktasis yra? Parodykit man.</p><p>Šie nuvedę ir parodę jam, o tas išėmęs iš to prakeiktojo burnos ir atidavęs jiems kūną į jų globą. </p><p>Velniai ėmę išeidami ant marmuro stalo parašę pirštais: „Kol pasaulis bus pasauliu, o dvaras dvaru, mes niekados čia nebvaikščiosime...“ O pats Licipierius pasirašęs, tą visa pastiprindamas. Šėtonai išėję išgarmėję į pragarą, o ansai palikęs sau po visų vargų bemiegąs, nosį pastatęs. </p><p>Ryto metą ponai parvažiuodami apie jį kalbėjęsi, jog jo nė plunksnų nebesą... Parvažiavę į dvarą, atrandą jį bemiegantį kaip suvystytą. Ponas persigandęs, išvydęs ant marmuro aiškiomis raidėmis Licipieriaus parašyta: „Pragare to nekenčiu niekados, ką šią naktį čia tame dvare iškentėjau...“ </p><p>Tasai ponas, matydamas, jog velniai prižadėję to dvaro niekados nebeužeiti, vaikio klausęs: </p><p>—	Ką tu, meldžiamasis, regėjai, pasakyk ir mums. Kaip galėjai juos prie nusižeminimo privaryti?</p><p>—	Visus kaip šėtonus buvau į šikšnos terbą sukišęs ir kriokinau, kaip vilkas ožius, kol priverčiau anuos, kad pasakytų, dėl ko tą dvarą yra užviešpatavę. Velniai taip pasakė, jog čionai esąs kūnas prakeiktas, kuriame esąs komunikantas, ir dėl to jie negalį jo atimti į savo globą. Aš nuėjęs išėmiau komuniją, ir visi po kitas kito išėjo.</p><p>Tada tas ponas klausęs to drąsuolio: </p><p>—	Ko tu norėtumi už tą, jog man tokią ramybę padarei?</p><p>—	Kito nieko nenoriu, tiktai stalą kad lig mirties turėčiau, o man mirus, kad terba ta būtų įdėta į grabą...</p><p>Jo prašymas buvęs išpildytas. </p><p>Numiręs nuėjęs ansai prie dangaus. Nenorįs jo šventas Petras įleisti ir sakąs: </p><p>—	Kad buvo tau siūlota, ko nori, prašyk... dėl ko dangaus neprašei...</p><p>Taip berandantis, nuėjęs vaikis į pragarą. Šėtonai kaip padūkę lakstą, iš proto einą, biją iš tolo, nes jau jie žiną, jog jo terboj maža vietos tėra, o tenai visiems reikėsią lįsti. Tada jo nelabšiai nelabieji į pragarą neįleidžią. Sugrįžęs ansai vėl prie šv. Petro.</p><p>— 	Ar leidi, — sakąs, — geruoju, ar neleidi?</p><p>—	Neleidžiu! — sakąs šv. Petras.</p><p>—	Kad tu neleidi, dievo žodžiu lįsk į terbą!..</p><p>Ir įlandinęs šv. Petrą. </p><p>Įsigrūdęs į dangų, nuėjęs prie viešpaties dievo; jį paklausęs dievas: </p><p>—	Kas tave įleido? Juk aš sakiau šventam Petrui, kad tavęs neįleistų, nes tu siūlomas nenorėjai dangaus.</p><p>—	Tavo žodžiu į terbą įlandinau tavąjį vartininką!</p><p>Ėmęs iškratęs Petrą iš terbos, ir pats likęs danguj. </p></div> 
                                        <div type="chapter">
                                           <head>XIV. Laimingas iš nelaimės </head><p>Kitą kartą buvę trys broliai. Tėvas numirdamas jiems tokias dalis palikęs: </p><p>— 	Atidarykit, — sakęs, — tris tvartus ir varykit visus gyvulius vienkart — į kurio tvartą kiek gyvulių įeis, tiek jo ir bus...</p><p>Tėvas ir tvartus jiems paskyręs ir dar liepęs kiekvienam sūnui ant jo kapo ateiti po vieną naktį išbūti. Taip jie ir padarę. </p><p>Po laidotuvių jie dalysiąsi gyvuliais: kiekvienas atidaręs savo tvartą; varą sau visus gyvulius. Į tų išmintingųjų brolių tvartus einą visi gyvuliai, o į šio mažpročio mažai kas jo laimei teįėjęs. Bet kad tėvas taip pasakęs, reik būti patenkintam. Vakare tuodu protinguoju pradėjusiu kalbėtis: </p><p>— 	Kas bus? Reik šį vakarą eiti ant kapų...</p><p>Sakąs vienas iš brolių: </p><p>—	Siųskiva beprotį: rasi, bene eis...</p><p>Kalbinančiu tą pusprotį. Jis tuojau nė žodžio nesakęs, nesipriešinęs: </p><p>—	Eisiu, — sakęs, — kodėl ne...</p><p>Nuėjęs ant kapų ir ėmęs melstis. Naktį tėvas pradėjęs šaukti: </p><p>—	Sūnau, gerai, kad atėjai, o atėjęs žinai, ką daryti. Atrasi žmogaus kaukolę kapuose. Ėmęs veizėk, ką tu pamatysi.</p><p>Šis ėmęs ir veizįs: pamatęs gyvulių pulkus. Klausiąs tėvas: </p><p>—	Ar matai ką?</p><p>—	Matau, — sakąs, — gyvulių pulkus.</p><p>—	Na, kad tau kuomet reiks, atėjęs paveizėk — tau tuojau bus visi tie gyvuliai. O dabar iš antros pusės atveizėk: jie kitaip neišnyks...</p><p>Sūnus atveizėjęs, ir išnykę... Po to, kaip išaušo, einąs namo. Eidamas išrėžęs iš eglės žievę, mušąs sau į kailinius ir šaukiąs: „Gelbėkit, gelbėkit!..“ </p><p>Šiuodu girdinčiu, kas su juo daros. Parėjęs namo, sakąs: </p><p>—	Na, aš savo atbuvau. Dabar jums reiks eiti, nes tėvas liepė...</p><p>Pats gulįs visą dieną — būsiąs primuštas esąs. Atėjęs vakaras — reikią šiuodum eiti; niekaip nenorinčiu nė katras eiti ir prašančiu: </p><p>—	Eik, broli, už mudu...</p><p>Šis ėmęs ir nuėjęs, ten toj pačioj vietoj meldžiąsis. Tėvas naktį šaukiąs: </p><p>—	Sūnau, ar esi?</p><p>—	Esu! — atsakęs.</p><p>—	Na, veizėk, čionai atrasi kaukolę žmogaus, pro ją veizėk — pamatysi ką norint...</p><p>Jis ėmęs veizėti. </p><p>—	Na, — klausiąs tėvas, — ar matai ką?</p><p>—	Matau daug gyvulių.</p><p>—	Na, — sakąs, — kad tau prireiks, atėjęs paveizėk pro tą kaukolę, o kad jau nereiks, tie gyvuliai prapuls. Trečiąją naktį teateina trečiasis sūnus... (Mat, tėvas nežinojęs: manęs, kad jie panakčiui kiekvienas ateinąs).</p><p>Kaip buvęs įsakytas, taip ir padaręs: auštant einąs namo, žieve mušdamas kailinius, o pats „gelbėkit“ šaukdamas. Šiuodu išgirdusiu, besiklausančiu nugąstaudamu: </p><p>—	Ar girdi, kas jam daros?..</p><p>Parėjęs namo ir sakąs: </p><p>—	Ryžkitės: daugiau nebeisiu...</p><p>Ir pats tyčiomis, kad anuodu bijotųsi, gulįs per visą dieną, kaip vilkas, koją padaužtas. </p><p>Vakaras atėjęs — reikią tam paskutiniajam eiti nakties. Šis jokiu būdu neinąs: prašąs to nevispročio. Šis vėl branginąsis, prašydinąsis, žinodamas, kad anuodu neisiančiu nė katras. Paskiau per didį prašymą išėjęs. Nuėjęs, atbuvęs. </p><p>Ką buvo gavęs kitas naktis, tą gavęs ir paskutiniąją naktį. Pareidamas vėl mušąs talžąs pats savo kailinius ir šaukiąs, kiek vien kaklo turėdamas, o parėjęs dar skundžiąsis broliams, kad sveikatos dėl kitų nustojęs. </p><p>Po kelių dienų tuodu protinguoju besitaisančiu važiuoti į ūkvaizdžius, o beprotis sergąs: liga apsimetęs. </p><p>Buvęs ten netoli stiklo kalnas. Išjojusiu anuodu į tą stiklo kalną, o buvęs dvaras ant stiklo kalno, ir tame dvare buvusi didžiai graži pana. Broliai norėję įjoti į tą stiklo kalną prie tos panos. Kad ir kaip žuvusiu vargusiu, nieko nepadariusiu — grįžusiu namo ir parjojusiu besikalbančiu, kad vienas, girdi, į pusę buvęs įjojęs, antras — toliau... (visa tai kalbančiu, kad brolis išgirstų.). Paskiau, tyčiodamies iš jo, sakančiu: </p><p>—	Ar nejosma, brolau, rytoj visi?</p><p>—	Dėl jojimo reiks ir man joti, bet aš pats nežinau, kur josiu...</p><p>Ryto metą šiuodu besitaisančiu joti, ir šis taisąsis. Šiuodu arklius balnais pabalnojusiu, o tas skystprotis kailinius antdėjęs ant arklio, su virve pririšęs, apžargu apžergęs ir išjojęs. Broliu du žvengiančiu, nusijuokdamu su atkragais iš tokio jaunikio. Paskui ir šiuodu išjojusiu. Nujojusiu prie to kalno. Vargusiu; kol vargusiu, visaip arklius bešankindamu į tą stiklą, nieko nepadariusiu; atsivedusiu ilsinčiu, o šis, nujojęs prie kapų, paleidęs savo kumelę į pievas. Paveizėjęs į kaukolę — tuojaus drinkt atsiradęs arklys su visu apdaru ir jam pačiam drabužiai ko puikiausi. Apsidaręs ir jojęs ant to kalno. Prieš atjodamas ant stiklo kalno, matąs: jo broliai jos, jojusiu į kalną, šliukšt ir nuvažiuosiančiu užpakaliu, o šis žirgą niosterėjęs, pentinus suspaudęs ir įžarstęs į kalną. Tas arklys jį kaip meste įmetęs į kalną. Šiuodu, nuo kalno nušliaužusiu, veizinčiu, kas tas toks galįs būti, kad jis taip spėriai įšovęs į kalną. </p><p>— 	Lauksiva jo parjojant — bene pažinsiva, kas tas būtų per toks aficierius.</p><p>O šis kaip tiktai nujojęs į tą dvarą, tuojau anuodu sutarusiu suderėjusiu su ta jaunąja, kuri dar išleisdama parišusi šilkų skepetaitę. Po sutartuvių, kada jis turįs atjoti, kada turinčios būti vestuvės, tas jaunasis išjojęs. Atjojęs pas tą kalną, matąs, kad jo broliai tebesiveizį į kalną prisimerkę. Šis, nė burkt netaręs, pakalniui nužarstęs; parjojęs į tą vietą, iš kur buvęs arklį paėmęs, ir paleidęs. Ėmęs kaukolę, paveizėjęs, ir išnykęs arklys. Paėmęs savo kumelaitę ir jojąs namo. Parjodamas namo, sutikęs ir savo brolius parjojant. Šiuodu imančiu tyčiotis žaimotis; sakančiu: </p><p>—	Bene laimėjai tu šiandien?</p><p>Šis sakąs: </p><p>—	Man viskas gerai. O jums, broliai, kaip rodo? Ar padarysma visi vienkart vestuves?</p><p>Ir šiuodu kartu meluojančiu: iš proto einančiu besigirdamu, kaip gavusiu kraitingas panas, gražias ir geras. Šis vėl giriąs savąją: </p><p>—	Kas tas, — sakąs, — turtingumas: gaunu dvi ožkas melžiamas ir jojamą ožį, kelnes parsinešiau kiek nutrūkusias, o vėl gerumo — tuo gera, nes tris kartus tiktai su šakaliu šonus išpylė... O judu, broliukai, ką gera gavota?</p><p>Šiuodu sakančiu: </p><p>—	Mudum nei šio, nei to: paėdėva, pagėrėva ir išjojova...</p><p>Šiuodu ryto metą jojančiu vėl paveizėti prie to kalno: bene įsiropsią bent roplomis į tą kalną kokiu tokiu būdu... Nujojusiu pasiveizėjusiu ir pargrįžusiu vėl, nieko negalinčiu padaryti: nei jote įjoti, nei eite įeiti. Parjojusiu namo, šį atrandančiu ant krosnies bemiegantį. Šis tyčiojąsis iš brolių protingųjų:</p><p>—	Kodėl kitąją dieną negalita pailsėtis: juk vakar sutarimą sakėtos pabaigusiu?</p><p>Šiuodu meluojančiu: </p><p>—	Paskirliosva dar — bene išskirsiva kame turtingesnę, gražesnę...</p><p>—	Ai, bet kokią vienakę imkita... Dėl ko man iš karto krito, kad aš neskirliojau... Pamatysita tą ir tą dieną mane jau parvedusį...</p><p>Laukiančiu tos dienos ir manančiu: kokią tu parvesi bent dėl juoko. Tegul... </p><p>Kaip ta diena atėjusi, pradėjęs šis sakyti: </p><p>—	Jokita dabar pas kalną, ir aš atjosiu. Šiuodu ėmusiu arklius, nujojusiu ir laukiančiu. Šis vėl nuėjęs, paveizėjęs pro kaukolę, norėdamas, kad visi gyvuliai rastųsi, tėvo jam duoti už meldimąsi kapuose.  Radosi baisybė gyvulių — tai už vieną naktį. Vėl paveizėjo — vėl pasirodė už antrąją naktį, po to ir už trečiąją naktį gavęs nesuskaitytas gaujas. Antsėdęs ant vieno arklio, kurs stojęsis su visu apdaru; kaip tiktai galįs joti, leidžiąs žarstąs — žemė birbianti, o tie visi gyvuliai paskui jį; į kalną kad subruzdėjęs jis su visais gyvuliais, išmušęs duobes, tada ir šiuodu įslinkusiu į kalną. Sakančiu:</p><p>— 	Bent paveizėsiva, kas ten daros.</p><p>O šis minkštprotis sukąsis sau su ponais, šokąs, iš proto einąs, o šiuodu veizinčiu, kame ten užlindusiu murksančiu. Ir taip broliams besiveizint, šis sau vedęs žmoną ir palikęs begyvenąs, o broliai bevypsą. </p></div>
                                           <div type="chapter">
                                              <head>XV. Našlaičių pasaka, arba pavydas šimtais nuodėmių gimdo </head><p>Kitąjį kartą tėvas numirdamas palikęs sūnų ir dukterį visiškus našlaičius; nė kokios nebturėję giminės, kuri būtų buvusi gentis. Palaidojusiu tėvą, ėmusiu kalbėtis: </p><p>—	Kas bus iš mudviejų? Gyventi nenoriva — eikiva į žmones...</p><p>Abudu buvusiu mokytu ir didžiai gražiu. Išeidamu savo atvaizdus nutraukinusiu ir sukeitusiu: brolis ėmęs sesers, o sesuo — brolio. Taip ir išėjusiu anuodu į pasaulį. Vieną naktį nakvojančiu viename mieste; tenai benakvojant, pradėję juodu klausinėti: </p><p>—	Iš kur judu ir kur einata?</p><p>—	Einava į pasaulį, — sakančiu, — bene gausiva kame vietą tarnauti..</p><p>Vienas ponas sakąs, kad to miesto kunigaikštis reikalaująs kambarinės; jei mokėtų ji kalbos, galėtų vietą gauti.</p><p>—	Aš moku kalbos visokios, siūti austi ir visokio knebinio.</p><p>Tas ponas buvęs to kunigaikščio kaimynas — nuėjęs ir sakąs: </p><p>—	Čia yra tarnybos ieškantys žmonės; kad reikalingas esi, patarčia vieną mergaitę, mokančią namų apyvokos.</p><p>Tada kunigaikštis nusiuntęs ir pavadinęs; davęs gerą tarnybą abiem, sakąs: </p><p>—	Būkita prie manęs.</p><p>Prireikę kartą kunigaikščiui išvažiuoti į seimą, o tas neseniai nusamdytasis norįs važiuoti į svečią šalį pasižmonėti, pasižiūrėti šiokių tokių keistybių retybių. </p><p>Prašąs kunigaikštį: </p><p>—	Leisk ir mane, važiuosiu į svečią šalį.</p><p>Kunigaikštis jį leidęs: </p><p>—	Dar, — sakąs, — man geriau, kad tu važiuoji; žinau, kad ištikimai man tarnauji. Tuo važiavimu priveizėk tuos laivininkus su mano prekėmis, kad kokių niekniekių neišdarinėtų...</p><p>—	Gerai, šviesiausias kunigaikšti, visa bus sutvarkyta.</p><p>Ir išvažiavęs pats į seimą, o šį laive paskyręs visų valdytoju. Norint kapitonas laive buvęs visų didysis, bet šį paskyręs tiktai teisingumui saugoti. </p><p>Brolis išvažiuodamas pasakęs seseriai: </p><p>—	Veizėk į mano atvaizdą: jei jis neatsimainys, būk sau linksma, o jei atsimainys, gedėk manęs.</p><p>Nuvažiavę į svečią šalį, tuojau išsipardavę prekes. Šis tik veizįs, kad pirkliai gerai ir teisingai elgtųsi. Po miestą besižmonėdamas, susitikęs su pačiu tos žemės karaliumi. Antsipuolęs jį karalius vadinti prie savęs tarnauti, nes jam didžiai patikęs. Sakąs karalius: </p><p>—	Tu prie manęs visų geriausiai būsi.</p><p>—	Na, — šis samprotaująs, — kad prie kunigaikščio aš esu — nieko, gerai, o prie karaliaus bus geriaus...</p><p>Ir apsistojęs šis prie karaliaus. Paskyręs jį karalius pirmuoju po savęs. Šis tam karaliui taip įtinkąs, kad būgu. Tas pirmasis, kurs pirma jo vietoj buvęs, neįmanydamas, kaip jį suėsti, išvydo jį turintį atvaizdą su parašu, vardu ir pavarde. Tas pavydėtojas tuojaus karaliui davęs žinoti, jog samdininkas turįs sesers atvaizdą. Karalius prašąs, kad jam parodytų. Ėmęs ir parodęs. </p><p>O tas karalius buvęs našlys, ir ta sesuo jam labai patikusi. Sakąs jam: </p><p>—	Ar tavosios sesers tas yra atvaizdas?</p><p>—	Manosios!</p><p>Duodąs jam karalius laivą ir liepiąs seserį parvežti. Nuvažiavęs į miestą su kiek ten asmenų, tarp kurių buvęs jo pavydėtojas. Nuplaukęs į kunigaikščio miestą, nenorįs pats eiti į tuos tarnautus namus; sakąs: </p><p>—	Kas norint mane pažins, o kad aš prisipažinsiu pristojęs prie karaliaus gera valia, didžiai bus manimi nepatenkintas, supyks ir sesers neišduos išvežti (Mat, pirmąjį kartą tie laivininkai parvažiavę buvę pamelavę kunigaikščiui, jog valdytojas prapuolęs svečioj šaly, pirmą kartą išvažiavus).</p><p>Šį kartą jis nuėjęs į miestą ir parašęs sesei laiškelį, kad ateitų ji į pajūrį, nes, girdi, brolis dovanas parleidęs, bet kad visų geriausiais drabužiais apsidarytų. Jo pavydėtojas tuo tarpu parūpinęs mieste iš kažin kur ištraukęs tokią minkštprotę, parsivedęs į laivą ir niekam neregint uždaręs laive po langu tokioj kamaroj. </p><p>Atėjusi sesuo ir atradusi brolį pajūry. Šis sakąs: </p><p>— 	Seseraite, važiuosi su manimi į svečią šalį, būsi sau ponia, kitiems nebtarnausi...</p><p>Taip tuojau ir išvažiavę. Važiuojant pirmą kartą ši, žinoma, vaikščiojanti ir šen ir ten, o užvis mėgusi ji ant laivo viršaus stebėtis į paukščius ir jūros žvėris. </p><p>Tas pavydėtojas prie vakaro nusiveizėjęs nustūmęs ją į jūrą nusitaikinęs. Prapuolusi ji, nebsuvokę jos niekame. </p><p>Pradėję ieškoti ir atradę tokioj kamaroj biaurią pliaušką, ne paną. </p><p>—	Garbė dievui, kad suvokėm!</p><p>Jos brolis klausiąs: </p><p>—	Iš kur ta yra?</p><p>Ji pati pradėjusi sakyti: </p><p>—	Aš tavo sesuo esu...</p><p>Vis tai dariusi, to pavydėtojo primokyta ir pavardę bežinanti, taip kalbanti, tarsi būtų tiesa.</p><p>Parplaukus jiems, tuoj tas pavydėtojas nubėgęs prie karaliaus: </p><p>—	Be reikalo, — sakąs, — jo gyrimasis: biaurybė ta jo sesuo, neturinti nė pilno proto...</p><p>Liepiąs karalius: </p><p>—	Atveskit man bent parodyti.</p><p>Ta atvesta šokinėjanti, draskantis, iš proto einanti. Karalius užsirūstinęs, liepęs tarną įmesti į kalėjimą ir kas rytą jam vinis po panagių kalinėti, kam taip išdrįsęs karalių privilti. Ką bedarys vargšas! </p><p>—	Prapuoliau, — sakąs, — ir seserį prapuldžiau...</p><p>Įkalę jam į panages vinis ir įmetę jį į kalėjimą. </p><p>Tuojau balandis atlėkęs prie jo vieną dieną po kelis kartus. Įskundę karaliui, kad balandis prie jo kasdien po kelis kartus lakiojąs. Eisiąs karalius veizėti. Taip, pamatęs, kad įlėkęs. Karalius rankas uždėjęs už skylės ir laukiąs, kada balandis išlėksiąs. Taip išlekiant jį sugrobęs, ir pavirtęs jis į žmogų. Klausiąs jį karalius: </p><p>—	Ko tu čion buvai?</p><p>—	Buvau, — sakąs, — nieko nekalto žmogaus paguosti.</p><p>—	O kas tu esi?</p><p>—	Aš esu angelas, žinau tavo būsimus darbus, ką tu manai, žinau...</p><p>—	O ką aš manau?</p><p>—	Tu manai klausti mane, ar bėra gyva to kalinio sesuo...</p><p>—	Tiesa! — sušukęs karalius.</p><p>—	Eik, — sakąs angelas, — aš tau ją parodysiu.</p><p>Nuvedęs jį lig marios krašto. Einąs angelas į marios vandenis. Karalius apsistojęs. </p><p>—	Eik, — sakąs, — nebijokis.</p><p>Šis žengęs vieną, antrą žingsnį — tariasi sausu keliu beinąs. O kad nuėjusiu anuodu į tokią salą, atradęs seserį, kurią liepęs vestis mariomis namo. Ir parėjusiu anuodu sausi, o angelas išnykęs iš akių. </p><p>Parėjusiu į kraštą, manančiu: ar begalėtų mariomis nueiti į būtąją vietą? Ėmusiu bristi ir tuoj pradėjusiu grimzti į vandenį. Po to karalius klausiąs ją: </p><p>—	Kaip tu ten nutekai?</p><p>—	Vienas iš laivininkų įstūmė mane į marias, o kurs su tavim atėjo, tas mane išnešė...</p><p>Supratęs tuoj karalius, kas ją buvęs įstūmęs, ir, kažin ką sugalvojęs, sakąs: </p><p>—	Aš pareisiu pirmas į dvarą, o tu pabūkis čion — aš ateisiu prie tavęs...</p><p>Parėjęs liepęs paleisti kalinį ir įsakęs daktarui, kad rūpintųsi, kaip įmanydamas, jį išgydyti, o pats, ėmęs apsiaustą, ją pasiautęs ir parvedęs į savo kambarį. Paskiau pavadinęs tą pavydėtoją ir sakąs jam: </p><p>—	Bene mes nekaltai, rasit, jį žudome? Rasi, jis turėjo seserį laive?</p><p>—	Nebuvo kitos! Jei tenai buvo kita, mane patį sudraskydink žvėrimis...</p><p>— 	Gerai, — sakąs karalius, — patsai save pasmerkei...</p><p>Ėmęs išvedęs ir parodęs tą vargšę našlaitę. </p><p>—	Veizėk, — sakąs, — ar tokią stūmei į marias?</p><p>Prisipažinęs: </p><p>—	Tokią!</p></div>
         <div type="chapter">
            <head>XVI. Žiūronas, lėktuvas ir skausmą tildantieji vaistai </head><p>Kitą kartą karalius turėjęs 3 sūnus. Pats atėjęs į senatvę, pavedęs didžiajam broliui  karalystę. Tas ką dirbs, karalystę duotas? Reikią jam pačios. Nė kokios kitos negalįs sau apskirti, tiktai tą, kuri buvusi prie jo paties tėvo už augintinę, o ta augintinė buvusi iš prastų žmonių. Karalius nenorįs jokiu būdu — liepiąs imti iš karališkos giminės, bet šis kitos nenorįs. Paduosiąs karalius antrajam sostą, ir tas augintinės norįs, kitos nenorįs. Paduodąs trečiajam, ir tas norįs augintinės. Supykęs ant jų visų — nebeduosiąs nei tam, nei tam. Ilgainiui matąs galios nebturįs bevaldyti, todėl tam atiduosiąs valdžią, kuris proto ir steigos daugiau parodysiąs.</p><p>Siunčiąs didįjį sūnų parnešti tokį daiktą, kokio nebūtų jo karalystėj. Tam išvažiavus, po kelių dienų išleidęs antrą vėl tokiu būdu. Po to — trečiąjį taip pat, kad tokį daiktą parneštų, kokio nebūtų jo karalystėj. Ir broliai nė vienas kitam to nesakę, ko važiuoją. Kuris išvažiavęs tų daiktų ieškoti, tariąsis tėvo vienas tiktai tesąs išsiųstas. </p><p>Pirmasis nuvažiavęs į svečią žemę, pamatęs žmogų, benešantį didžiai gražų vamzdį, ir manąs: beg mano tėvo karalystėj yra toks vamzdis? Paskiau klausiąs tą žmogų: </p><p>—	Kam tas vamzdis gali būti praverus?</p><p>—	Tas vamzdis yra žiūronas, jis praverus yra tam, jei norėtumi matyti kokią vietą arba kokį miestą ir ką dirba — visa pamatysi.</p><p>Šis ėmęs ir atpirkęs tą vamzdį. Galvojąs: tėvas jo niekados tokio vamzdžio neturėjo. Ėmęs veizėti per tą vamzdį, ką likusieji namuose dirba: matąs visa, kaip išdėta. </p><p>Antrasis vėl svečioj šalyj pamatęs nešant tokį kilimėlį divonėlį didžiai puikų. Klausiąs žmogaus: </p><p>—	Kam tas gali būti derus?</p><p>—	Kad tu norėtumi nubėgti per kiek šimtų mylių, antstojęs ant to kilimo, tuojau įvyks pagal tavo norą.</p><p>Šis ėmęs ir atpirkęs. Galvojąs: jo tėvo karalystėj niekados tokių daiktų nėra buvę. </p><p>Trečiasis svečiame krašte atradęs žmogų, beturintį tokį obuolį, didžiai didelį ir didžiai puikaus kvapo. Sakąs tam žmogui: </p><p>—	Parduok tą kvapingą obuolį man — aš suvalgysiu.</p><p>—	Eik tu, žmogau, — sakąs, — tu valgysi tokį reikalingą daiktą?..</p><p>—	Na, meldžiamasis, kam jis taip yra reikalingas?</p><p>—	Kad šitai būtumi žmogus marinamas, o nebūtų mirštama liga, tuojaus būtumi sveikas. Norint kas ir mirštama liga sirgtų, uždėjus tą obuolį, bus sveikas lig paskutinės valandos. Bet kad ateis jau mirties valanda, kaip migte užmigs...</p><p>Ėmęs ir nupirkęs tą obuolį. </p><p>Važiuodami namo, susivažiuos jie visi į vieną vietą. Klaus jie vienas kitą: </p><p>—	Kame tu buvai?</p><p>—	Kame tu buvai?</p><p>—	Taip ir taip...</p><p>Anuodu klausiančiu didįjį: </p><p>—	Ką reiškia tavo vamzdis?</p><p>Jis atsakęs: </p><p>—	Kad norėtumi dabar matyti kokią vietą ir ką ten dirba — tuojaus pamatysi...</p><p>—	O jūsų ką reiškia tie daiktai?</p><p>—	Mano kilimas dera tokiu laiku: kad norėtumi nubėgti kur, tuojau toj vietoj atsidurtumi...</p><p>—	Mano obuolys tam pravers, tam bus pravartus: kad būtų kas bemirštąs, antdėjus tą obuolį ant ligonio, pasveiktų tuojau, jei liga būtų nemirštama; o kad ir mirštama — po uždėjimo obuolio bus sveikas lig paskutinės valandos, o kad ateis mirštamoji valanda, kaip migte užmigs...</p><p>Taip jie, sužinoję tų daiktų savybes, ėmę juos mėginti. Ėmę tą vamzdį. Veizėsią jie, ar galės namus regėti: matą visa, kas ten dedas; matą, jog jų ta pana mirštanti. Šie visi sustoję ant to kilimo — tuojau tą minutę atsidūrę jie visi anuose rūmuose, antdėję ant jos obuolį, o pana tuojaus tapusi sveika. </p><p>Dabar kas ančtiktų, kurs yra vertas tos karalystės, tas būtų gudrus. Ir aš pats negalėčia jokiu būdu išspręsti, nes visų tų daiktų nebuvo jų karalystėj ir visi pagelbėjo išgydyti karaliaus augintinę. </p></div><div type="chapter">
            
               <head>XVII. Apie Jonelį ir jo Geltelį, apie Kaulo Bobą ir jos septynias panas </head><p>Kitąjį kartą ponas turėjęs septynis sūnus. Kartą susirgęs ponas, bet dvaro nenorįs niekam pripažinti, manąs: galiu išgyti — kiti bus ant manęs rūsčios širdies, jei kurį išveldėsiu, nieko nepalikdamas. </p><p>Žinoma, kas yra su tėvais motinomis: kuriam geresnę gyvendami širdį turėjo, tam daugiau mirdami užrašo. </p><p>Bet jį viltis nuvylusi: menka valanda suspaudusi jį liga, numiręs nesivildamas. Šie, palaidoję tėvą, niekaip neišmaną nei tą dvarą kur padėti, nei kaip pasidalyti: ir tas norįs, ir tas norįs. Ėmę jie ir pragėrę tą dvarą — tad jau visiems po lygumą išėję. Patys sutarę eiti tarnauti. Ir išėję jie tokio pono ieškoti, kad juos visus samdytų. Ir antėję tokį dvarininką. Sulygę algą metams, kaip reikiant, ir būną. </p><p>Atėjusi šienpiūtė. Eisią jie piauti šieno. Vieną dieną piovę — nuvarę gerą barą. Ryto metą ateiną — visos dienos piovimą ir atėmęs kažin kas. Vieną dieną taip jiems padarę, antrą ir trečią. Sutarę broliai sergėti, kas ateis prie to šieno. </p><p>Taip tas didysis liksiąs sergėti per naktį, o kiti namo parėję. Naktį atėjusi kumelė su 7 kumeliais ir renkanti pasklają šieną, pradalgėmis eidama. Šis gaudęs, gaudęs, nieko nepadaręs, ir šieną visą sušėręs. Atėję ryto metą broliai klausią: </p><p>—	Na, ar nusergėjai?</p><p>Sakąs: </p><p>—	Atėjo kumelė septyniais kumeliais vedina ir suėdė, pradalgėmis eidama...</p><p>—	Kvailiau, dėl ko paskiau nesugavai?</p><p>—	Gaudžiau per visą naktį, bet negalėjau nieko padaryti...</p><p>Kitą naktį kitas, trečią — trečias sergėjęs, bet nė vienas nesugavęs. Sekmąją naktį liks visų mažasis. Jam kiti neleidžia nė likti: </p><p>—	Kad jau mes nesugavom, tai tu nė to tiek...</p><p>Bet šis per didelį prašymąsi įsiprašęs kažin kaip. </p><p>Naktį apsikrovęs dideliame šieno kūgyje ir gulįs. Ir atėjusi kumelė su savo kumeliais prie kūgio šieno. Šis tuojau nutvėręs pačią kumelę. Ta kumelė pradėjusi sakyti: </p><p>—	Kad tu parjosi namo, broliai ėmę išsigrobstys geruosius, tau liks tas mažalis geltelis. Tu nebijokis, bet imk jį ir jo klausyk — visados gerai išeisi...</p><p>Taip ir buvę. Lig šis parjojęs, lig broliai ėmę ir pasidaliję geruosius, šiam ir likęs visų išpeika tas Geltelis. Patys jie buvę septyni, žirgai vėl septyni: nei trūko, nei liko. Taręsi broliai: </p><p>—	Kur mes dabar josime!</p><p>—	Jokim viešėti prie Kaulo Bobos: ji turi 7 dukteris.</p><p>O ta Kaulo Boba gyvenusi saloj, ir broliai nežinoję kelio. Mažasis brolis (buvęs vardu Jonis) sakąs: </p><p>—	Jokim, aš įvesiu.</p><p>Ir išjoję. Nujoję prie jūros. Arklelis Geltelis sakąs Joneliui: </p><p>—	Skarele į vieną ir į antrą pusę pamok, pablaškyk — prasiskleis vanduo...</p><p>Taip šis ėmęs pablaškęs, ir prasiskleidęs vanduo. Šie visi nujoję prie tos Kaulo Bobos viešėti. Ta juos priėmusi, vaišinanti svetinanti, o vakare visus suleidusi į svirną gulti. Jonis, lig neatgulęs, nuėjęs apveizėti savo arklelio. Geltelis pradėjęs jam sakyti: </p><p>—	Kai jūs atgulsit, kiti užmigs, tik tu nemik — būdrauk, budėk. Jūs būsit apsiklostę savo apklostais; ėmęs permainyk: pats save ir brolius apklostyk antklodėmis, o jas apklostais ir veizėk, kas iš to bus...</p><p>Taip šis ir padaręs. Kiti sumigę, o šis nemingąs, būdraująs. Ėmęs ir padaręs visa, kaip Geltelio sakytas. Nieko nebuvus, nieko netrukus, kalavijas iš gembės žvingu žvangu pasileidęs ir visoms panoms sprandus nukapojęs. Šis bėgąs prie Geltelio ir viską papasakojęs. Geltelis sakąs: </p><p>—	Bėk veikiai, brolius žadink, ir jokit laukan ko greičiau, kad Kaulo Boba nepajustų.</p><p>Jonis parbėgęs, savo brolius sukėlęs: </p><p>—	Veizėkit, kad nebėra gerai — jokim namo...</p><p>Visi išbėgę sukiniais, antšokę ant arklių ir nužarstę iš kiemo. Nujoję prie jūros. Jonis ėmęs, skarele pablaškęs pavasnojęs į šalis, ir tuojau vandenys prasiskleidę. Broliai joją, pasileidę jūros dugnu. Kaulo Boba atbėganti, bet vanduo tuoj užsiskleidęs — šiai nėra kur begintis. Pradėjusi šaukti: </p><p>—	Oi Jonai, Jonai, kad tu gudrus: mano dukteris iškapodinai...</p><p>Šie, išjoję iš jūros, darą seimą: </p><p>—	Kur mes dabar josime? Jokim mes prie karaliaus. Stosma jam tarnauti kareiviais.</p><p>Bejodami ant kelio atradę plunksną. Taip Jonis užsigeidęs tos plunksnos, kad viskas jam per nieką prieš tą plunksną. Nusėdęs paėmęs, o Geltelis neleidžiąs, sakąs: </p><p>—	Turėsi didį vargą per tą plunksną.</p><p>Jonelis neklausęs Geltelio ir pakėlęs plunksną nuo vieškelio. Nujoję prie karaliaus, pristoję kareiviais. Tas Jonis džiaugdamasis tą plunksną kišąs vis už kepurės, šen ten kaišiojęs, kad visi stebėtųs. Įsistebėjęs karalius jo plunksną ir atėmęs ją, o už tai paskyręs jį vyresniuoju. Tiems broliams pašokęs apmaudas, kad jis, būdamas mažasis, likęs už juos didesnis. Ims jį karaliui skundžioti: </p><p>—	Maloningas karaliau, Jonis mūsų juokiasi, kad karalius niekais džiaugies. Jis sakosi turįs ir patį paukštį...</p><p>Karalius tuojau pavadinęs ir antsipuolęs: </p><p>—	Atiduok man patį paukštį.</p><p>Šis nusigandęs, nes žinosi to paukščio neturįs. Ką darys? Einąs prie arklelio. </p><p>—	Ką darysiu, — sakąs, — taip ir taip, šviesiausias karalius mane prašo paukščio.</p><p>Geltelis atsakęs: </p><p>—	Ko neklausei manęs? Ar aš tau nesakiau, kad neimk tos plunksnos — gausi vargą, neklausei. Dabar Kaulo Boba paukštį turi, bet kaip atimsi? Jokiva — kaip bus, taip bus...</p><p>Nujojusiu prie tos Kaulo Bobos. Arklelis liepęs šiam pasiversti į katiną ir rėkti, po sodą vaikščiojant. Taip šis nuėjęs pasivertęs į katiną ir rėkiąs, vaikščiodamas po sodą. Ta Kaulo Boba katnojanti, šis didžiau rėkiąs biauriai pasibiaurinęs. Po to sakanti katnodama:</p><p>— 	Katinėli, bene esi tu Jonelis?</p><p>Įsivedusi į vidų ir lakinanti. Šis veizįs, kad tas paukštis narvely besąs. Ta Kaulo Boba atgulusi pokaičio. Šis su visu narveliu pagrobęs, išbėgęs ir jojąs žarstąs. Atjojęs pas marią: vandenį mokąs perskirti. Išjojęs į antrą pusę — maria užsiskleidusi. Atbėgantis Kaulo Boba šaukdama: </p><p>—	Oi Jonai, kad tu gudrus, bet aš tave sugausiu. Mano dukteris iškapodinai, paukštį tokį brangų pavogei...</p><p>Parjojęs namo, parnešęs ir atidavęs karaliui. Palikęs už tai baisiai didus. Broliams dar didesnis apmaudas — nebišmaną šie, kaip jį suėsti. </p><p>Kitas karalius atrašęs šiam, kad tą ir tą mėnesį, tą dieną eismą į karą. Tas karalius gailaująs: mažą žemę teturėjęs, o tas, kurs atrašęs — didelę. Taip šie kiti broliai saką karaliui, kad Jonas turįs kalaviją, kuris pats kareivius kertąs. Karalius tuojaus jį pavadinęs, liepiąs parodyti. Jonis sakąs: </p><p>—	Šviesiausias karaliau, to kalavijo neturiu...</p><p>Karalius ar tikės: broliai sako, jog turįs turėti! Šis einąs prie arklelio. </p><p>—	Ką bedarysiu aš dabar? Kame gausiu tokį kalaviją, kurs pats kareivius kirstų?!</p><p>Sakąs Geltelis: </p><p>—	Kaulo Boba turi, o kaip tu gausi? Jokiva savo laimei.</p><p>Nujojančiu pas marią, skepetu vandenį pablaškysiančiu, vanduo ir prasiskleis. Sakąs jam Geltelis: </p><p>—	Pasiversi į jos paukštį ir lakiok po kiemą.</p><p>Kaip nujojusiu, tuojau pasivertęs į paukštį, lakstąs giedodamas. Kaulo Boba tuojau pradėjusi gaudyti, sakanti: </p><p>—	Paukštelis mano besąs parlėkęs... Įnešusi į vidų, lesinanti cukrumi ir sakanti:</p><p>—	Paukšteli, bene esi tu Jonelis?</p><p>Šis giedąs: </p><p>—	Ne, ne Jonelis...</p><p>Kaulo Boba atgulusi pokaičio. Šis pagrobęs kalaviją, išbėgęs nešinas. Kad į marią įjojęs, jau nuo to pašalio vanduo užsiskleidęs. Kaulo Boba atbėgusi — ką bepadarys? Šaukianti: </p><p>—	Kad gudrus, Jonai, esi, tad gudrus, bet atmink, kad tu manęs daugiau neapgausi...</p><p>Parnešęs kalaviją, karaliui parodęs, bet sakąs: </p><p>—	Šviesiausias karaliau, nerūstauk: aš tau tiktai parodau, bet į karą aš pats nešiuos, o po karo aš tau atiduosiu.</p><p>—	Gerai, — karalius sakąs, — aš neturiu už ką rūstauti: juk aš pats nekariausiu, man jo nereik — kad tiktai turėsma kariuomenei pagelbėti.</p><p>Atėjusi to mėnesio diena. Sustosią jie į karą. Jonis kaip paleidęs tą kalaviją — iškirtęs visą kariuomenę. Karalius gavęs tuojau antrą karalystę, o Joną paskyręs po savęs pirmuoju. Broliams juo didesnis pavydas — nebįmaną, kaip jį suėsti, iešką visokių priemonių. Po karo buvusios trys dienos užtemusios ir trys naktys: saulės ir mėnesio regėti nebuvę. Taip šie broliai karaliui pranešę tuojau, kad Jonas sakosi žinąs, dėl ko 3 dienos ir naktys užtemusios: marios pana esanti kėlusi vandenyje puotą, tad nuo daugio šaudymų, nuo daugio dūmų dieną saulės, o naktį mėnesio nebuvę regėti... Karalius tuojaus siunčiąs Joną, kad tą vandens paną parneštų sugavęs. Šis, nebsakęs karaliui nė žodžio, bėgęs prie Geltelio. </p><p>—	Ką bedarysiu? Ar galėsiu kame gauti vandens paną?</p><p>Sakąs Geltelis: </p><p>—	Gausiva, bet stalelį paimkis mažą ir paimkis 12 buteliukų gėralų stiprių ir skanių.</p><p>Šis nubėgęs, visa parūpinęs, ir išjojusiu. Nujojusiu į pamarį, pastačiusiu stalelį prie marios krašto, sukrovusiu visus butelius ant to stalelio, o pačiuodu atsitraukusiu į šalį. Ta vandens pana iškilusi marioje netoli pašalio ir panėrusi vėl. Antrą kartą iškilusi prie marios pašalio ir išėjusi ant skardžio. Priėjusis prie stalelio, vieną paėmusis, išgėrusi, antrą, trečią ir sukritusi ten pat pastaly. Arklelis sakąs: </p><p>—	Dabar dėk paną ant manęs, pats sėsk ir jok namo.</p><p>Ta pana nė blaivytis neišblaivėjanti, kai ir namo parbėgusiu šiuodu. O karalius buvęs našlys. Jis tuojau su ja norįs susivesti.</p><p>—	Ne, — ši sakanti, — aš patol netekėsiu, pakol tu toks gražus puikus liksi, kaip aš...</p><p>Karalius sakąs: </p><p>—	Kaip aš galiu toks likti?</p><p>Sakanti pana: </p><p>—	Atvirink pieno saldaus katilą, šok į karštą verdantį, ir liksi toks gražus...</p><p>Tuojau liepęs atvirinti katilą pieno. Ėmę tarnai virėjai atvirinę tą minutę. Niekaip karalius neišdrįstąs šokti. Nė kokiu būdu karalius nepradręsąs — liepiąs Jonui šokti. Jonas sakąs: </p><p>—	Šviesiausias karalius tegul šoka pirma...</p><p>Jis bėgsiąs pasiklausti Geltelį patarimo: </p><p>—	Ar galėčiau šokti, jei didžiai antsipultų?</p><p>Sakąs Geltelis: </p><p>—	Žodį kad tau mes — ir šok, bet vėl susimetęs greitai iššok...</p><p>Šis parbėgęs parplustėjęs. Karalius tebevaikščiojąs aplink katilą. </p><p>— 	Na, Jonai, ar šoki pirmas?</p><p>Šis tuojau paplykt ir įšokęs — ir iššokęs toks gražus, kaip pana iš pieno plaukusi. Šoks ir karalius. Kaip šokęs, tuojau ištirpęs tame piene. Jonis su pana ėmęs ir susivedęs. Ir likęs didžiai karingas karalius. </p><p>Ši pasaka visus pavydėtojus sugėdina. </p></div>
               <div type="chapter">
                  <head>XVIII. Žirnis, Šunlupys ir Girtuoklis </head><p>Kitą kartą karalius turėjęs 3 dukteris. Apie jas jam išpranašavę, kad tais ir tais metais jos būsiančios vėjo pagautos. Karalius padirbinęs tokius rūsius, kad vėjas niekados neįlįstų. Padirbinęs sudėjęs jas į rūsį už durų durų. Tie rūsiai nebuvę tamsūs, bet šviesūs. Turėjusios jos ten pažaisti šiuo tuo, bet per kiek metų apkyrėję joms vargšėms tame trobesyj benakvinėti. Prašančios jos tėvą, kad joms leistų pavaikščioti po sodą. Tėvas leidęs. Lig išėjusios į sodą, tuojaus jas trakus vėjas pagavęs ir nežinia kur nulakinęs. Karalius kremtas savo rankas, kad joms leidęs išeiti. O turėjęs jis tris vyrus, tokius stiprius, jog jie galėję visi kažin ką pergalėti: vienas turėjęs tokią jėgą, kad kalną ėmęs galėjęs pernešti į kitą vietą, o kituodu galėjusiu medį visų didžiausią ištraukti iš šaknų. Pirmasis vardu buvęs Žirnis, tas buvęs už visus stipresnis, antrasis — Girtuoklis, trečiasis — Šunlupys. Eis jie ieškoti pagautųjų panų: kuris suvoktų, tas gautų tinkamąją iš jų ir dar pusę karalystės. Žirnis išeidamas pasiėmęs geležies lazdą, kuri svėrusi 20 svarų svarumo. Ir išėję.</p><p>Įėję į tokią girią, atradę, tarsi būtų koks folvarkas, tvartuose radę 12 jaučių, o žmogaus — nei dvare, nei tvartuose. Žirnis su savo lazda daužęs jaučiui, kurs tuojau išvirtęs. Ėmę, nulupę kailį ir liepę tam vienam Šunlupiui palikus išvirti valgyti, o šiuodu einančiu panų ieškoti. Šis išmėsinėjęs tą jautį ir verdąs. Atradęs ir indų tame folvarke. Vakaras atėjęs — nematyti šiuodviejų. Šunlupys, pakirtęs mėsos, atgulęs. Ryto metą kėlęs laiku, ėmęs sukūręs ugnį: reik jam atkaitinti viralą. Jam bekaitinant, ateinąs senis nešinas vienoj rankoj šieno kūgį, o antroj — vandens lovį. Senio ir barzda lig žemės. Senis nebrandąs vieno jaučio. Ateinąs prie šio, prašąs vieno šaukšto to jaučio sriubos; šis neduodąs. Grobęs senis tam virėjui už plaukų, laužęs prie žemės, mušęs, kiek norėjęs, sriubą ir mėsą suėdęs ir išėjęs savo keliais. Šiuodu pareinančiu, prašančiu jo valgyti, o šis vos gyvas žiopčiojąs, sakąs: </p><p>— 	Dabarčiui senis toks mane primušė atėjęs, o mėsą ir sriubą suėdė.</p><p>Tas Žirnis nuėjęs užmušęs kitą jautį ir virinsiąs jis pats, o šiuodu išsiuntęs panų karalaičių ieškoti. Virinąs tą viralą, išvirinęs, pavalgęs, pats laukiąs šiuodviejų. Jų tą dieną nematyti. Šis sau vakarą išvakarojęs ir atgulęs permiegojęs ramiai. Ryto metą kėlęs, verdąs vėl tą patį viralą. Veizįs — kad ateinąs toks senis, kurio barzda lig žemės; vėl nerandąs jaučio. Ateinąs į virtuvę, prašąs šį tos sriubos. Žirnis paėmęs savo lazdą, rėžęs jam į kaktą, tas keverst — kojas ir pastatęs. Ėmęs barzdą įkišęs į sienotarpį ir kyliu užkalęs, o po to mušęs, kiek tiktai norėjęs. Paskiau parėjusiu Šunlupys su Girtuokliu. </p><p>— 	Veizėkita, — sakąs, — ką aš sugavau...	</p><p>Tada pašėręs anuodu, ir išėję visi vėl ieškoti, o tą senį palikę sląstuose. Šis nutraukęs barzdą, o pats išbėgęs. Šie kaip pargrįžę — to senio vieta vien besanti, bet kur tiktai ėjęs, visur kraują varvinęs. Šie — gintis tais laikais. Nusiginę pas tokį kryžkelį; tame kryžkely buvusi skylė, ir toj skylėj sukruvinėti pašaliai. Reik jiems leistis į tą skylę. Girtuoklis ir Šunlupys nė katras neišdrįsusiu. Reik Žirniui leistis. Virvėmis nusileidęs, atradęs kambarius, įėjęs į vieną — atradęs vieną paną, bešukuojančią, beutinėjančią tris galvas turintį žmogų, o tas nejuntąs nejaučiąs nieko. Liepęs šiai atsitraukti, tada su savo lazda rėžęs į tas galvas — vienu kartu visas nukirtęs. Toji pana jį pažinusi tuojau, davusi stipraus alaus atsigerti ir įpasakojusi jam šitaip: </p><p>—	Kad tu įeisi pro šias duris, atrasi antrą paną, už mane didesnę — ji šukuoja šešias galvas; įėjęs rasi pirmajame lange alaus butelį, išgerk ėmęs, ir jėgų tau rasis antra tiek, o jei negalėtumi išgerti, sudaužyk sukulk ėmęs visiškai.</p><p>Paną ėmęs nuvedęs prie urvo, įsodinęs ją į virvę, o nuo jos dar atėmęs žiedą ir sujudinęs virvę. Šunlupys su Girtuokliu sukibę ištraukusiu, o Žirnis einąs į antrą kambarį. Ten įėjęs, alaus išgėręs butelį, liepęs panai nuo šešgalvio atsitraukti, ėmęs nukirtęs ir tam šešias galvas. Ta pana dėkojanti jam už tokį gerą padarymą. Šis liepęs atiduoti žiedą. Sakąs: </p><p>—	Ir mažesnioji atidavė...</p><p>Ši atidavusi tuojau; nuvedęs ir šią įsodinęs į lopšį, sujudinęs, o šiuodu ištraukusiu. Einąs šis prie trečiosios. Atradęs ją bešukuojant devynias galvas. Išgėręs butelį alaus, nuo lango paėmęs, paskiau ją pavaręs, nukapojęs galvas, išvedęs ją ir, įsodinęs į tą virvių lopšį, sujudinęs. Šie ėmę ištraukę, po to jie vėl nuleidę šiam pačiam išsigauti. Šis samprotaująs: </p><p>—	Bene padirbsit man jūs ką norint negero...</p><p>Juos bemėgindamas, atradęs didoką akmenį, įdėjęs į lopšį. Jo draugai po sujudinimo traukiančiu ir, atitraukusiu gerą galą į aukštį, paleidusiu, kad šis krisdamas užsimuštų. Sakančiu: </p><p>—	Mudum liks panos ir pusė karalystės.</p><p>Šis pradėjęs džiaugtis ir dievui dėkoti už tokią mintį: </p><p>—	O kitaip jau būčiau besąs užmuštas, kad būčiau pats sėdęs į lopšį...</p><p>Tuokart jis grįžęs vėl į kambarius, kur buvęs atradęs tas panas. Po tiek darbų Žirnis buvęs pavargęs ir, radęs lovą, atgulęs pailsėtis, o šiuodu parvedusiu karaliui dukteris ir atidavusiu. Tas karalius iš to džiaugsmo nebišmanąs, ką daryti. Apdovanojęs anuodu dovanomis. Po to pradėję taisytis jungtuvėms: leisiąs karalius savo dukteris už jųdviejų, kad anuodu suvokusiu jas. Šios sakančios karaliui, kad ne tuodu suvokusiu, bet Žirnis. Šiuodu vėl meluojančiu: </p><p>—	Mudu Žirnio nė matyti nematėva, jis ne su mumis buvo, bet atskirai nuo mūsų; lig išėjom ieškoti, tuoj persiskyrėm...</p><p>Dukterys sakančios aiškinančios, kaip iš tiesų buvę, bet karalius buvęs nepersakomas.</p><p>Žirnis pailsėjęs išėjęs per tuos visus pavojus į tokias lankas, o ten radęs paukščių vaikus tokius didelius, kad būgu regėti. Taip šis matąs, kad bus audra — ėmęs juos apkrovęs šiokiais tokiais lapais šapais, šakomis ir pats ten po tomis šakomis atgulęs. Užėjusi tokia kruša, kad baugu širdžiai. Bet po tų audrų radusis giedra, parlėkę ir seniai, atradę vaikus, taip gerai aptaisytus. Klausia: </p><p>—	Kas jus taip aptaisė?</p><p>Jie saką: </p><p>—	Štai, rasi čia po tomis šakomis žmogų, tas mus išgelbėjo, o kad nebūtų mūs apsaugojęs, būtų mus kruša išmušusi...</p><p>Tas paukštis pradėjęs klausti žmogų: </p><p>—	Ko tu nori už tokį gerą darbą?</p><p>—	Aš noriu, kad mane išneštumi į tokią ir tokią žemę.</p><p>—	Na, gerai, aš tave išnešiu, bet dabar eik ten į aną vietą. Kaip tave apipuls paukščiai, mušk kaip įmanydamas — tai bus kelionei...</p><p>Jis nuėjęs ir ėmęs mušti tuos paukščius. Juo šis mušąs, juo tie puolą jį. Primušęs jų nei šiek, nei tiek. Po to liepęs tas paukštis ant savęs kiečių tvorą užtverti ir tuos visus paukščius sukrauti į aptvertą daržą. Žirnis ėmęs užtvėręs tvorą, sukrovęs visus paukščius, ir pats antsėdęs. Ir išlėkęs tas paukštis. Dar jam pasakęs išlėkdamas: </p><p>—	Kaip tiktai aš atsisuksiu ir išsižiosiu, mesk man į gerklę po paukštį...</p><p>Taip Žirnis ir darąs. Šis lėksiąs ir atsisuksiąs, o šis mesiąs jam į gerklę. Lekiančiu jau per paskutinį marių trūkį; jau Žirnis pabaigęs visus paukščius mėtlioti. Vieną kartą atsisukęs — nebduodąs. Antrą kartą — nebduodąs... Jau pradėjusios mažėti jo jėgos — matąs, kad jau bus giltinė. Ėmęs savo minkštimus piaustyti iš rankų kojų ir jam davinėti. Perlėkus per marias, jau atsižinęs, kad savo pusėje esąs. Ėmęs sakyti tam paukščiui, kad jau esąs savo pusėje. Paukštis paleidęs jį ir pradėjęs klausti: </p><p>—	Ką tu man davei į galą tokį skanų?..</p><p>Žirnis pradėjęs rodyti rankas ir kojas: </p><p>—	Štai, — sakąs, — piausčiau iš savo rankų ir kojų ir tau mėtliojau pasistiprinti...</p><p>Paukštis ėmęs užspiovęs jo žaizdas, ir jos tuojau užgijusios. Paukštis pargrįžęs į savo pusę, o šis parėjęs prie karaliaus ir atradęs ten juos besitaisant į jungtuves važiuoti. </p><p>Tos panos, ligu šį pamačiusios, tuoj ėmusios karaliui sakyti, kad jau parėjęs tikrasis gelbėtojas. Karalius klausiąs jį: </p><p>—	Pasakyk man tiesą, kas iš jūsų atrado mano dukteris?..</p><p>Žirnis ėmęs pasakotis visus savo iškentėtus vargus: kaip su seniu grūmęsis, kaip galvas nukapojęs, galop visų trijų žiedus parodęs. Tada karalius šiam atidavęs pusę karalystės ir norimąją dukterį, o Šunlupį su Girtuokliu už melagystę pakorę. </p></div>
                  <div type="chapter">
                     <head>XIX. Senų dienų pasaka </head><p>Kitą kartą karalius davęs ponams didžią valią: ką norėję, tą darę jie žmonėms. Taip vieną kartą viešpats dievas, bausdamas ponus už negailestingą vargšų ir prastų žmonių engimą, davęs labai liesus metus. Nebturį žmonės nei duonos, nei pinigų; bet kad ponai visokią galią turėję — neveizėdami nei dievo, nei metų liesumo, engę kaip engę žmones: kas dieną pliekdavę vargšus. Taip vienas žmogus, pareidamas iš dvaro nužudytas nuplaktas, verkiąs, taip verkiąs, kad nuo ašarų kelio nematąs ir dejuojąs: </p><p>—	Ai bėda bėda!</p><p>O šėtonas buvęs vardu Bėda — tuojau su juo atsiradęs ir klausiąs tą žmogų: </p><p>—	Kam tu mane šaukei? Aš esu Bėda.</p><p>— 	Kas tu toks? Anokia čia tavo bėda! Bepigu su tokia bėda. Mano tai bent bėda: šiandien mane dvare pliekė, rytoj vėl plieks, kad duoklę užmokėčiau, o nežino jie, kad grašelio vieno neturiu...</p><p>Sakąs tasai velnias ragotinis: </p><p>—	Ką tu man duosi, aš tau duoklę sumokėsiu?</p><p>—	Ką aš, — sakąs, — tau duosiu, kad aš nieko neturiu...</p><p>—	Na, — sakąs, — ko namie neturėjai, tą man atiduok — aš ne tiktai duoklę, bet pripilsiu tau raudonųjų braidomai.</p><p>—	Na, — šis sakąs, — gerai, aš tau atiduodu, ko namie nepalikau...</p><p>O pats samprotaująs: </p><p>—	Kad jis mane prašytų, ir visą gyvenimą aš jam atiduočia už tokią daugybę pinigų...</p><p>—	Na, — sakąs, — pasirašyk man savo krauju...</p><p>Šis prapiovęs mažąjį pirštelį ir pasirašęs. </p><p>—	Na, — sakąs velnelis, — tu pūro pinigų neparsineši, aš tau į klėtį pats nunešiu — rasi klėty pripiltą pūrą, o dabar kelionei duodu tau rieškučias pinigų...</p><p>Šis pareidamas pasilsėjęs ir, parėjęs namo, radęs sūnų, viešpaties dievo duotą. </p><p>—	Na, — manąs, — to, rods, išeidamas nepalikau. Kur bešoksi?</p><p>Pasakęs ir pačiai tą naujieną. </p><p>—	Ką bedarysiva? — sakančiu. — Kaip viešpats dievas padės, taip bus. Nėr ko rūpintis: vis dievo valia...</p><p>Netrukus ansai radęs pūrą pripiltą pinigų, radęsis turtingas, pradėjęs plačiai gyventi, apsimokėjęs dvarui. Sūnų, kaip paaugo, pradėjo leisti mokytis. Šis, mokyklas pabaigęs, stosiąs į kunigus (tuokart į kunigus eiti ir nebajorams buvo leista). Vienus metus išbuvęs, kitus; vis jam gerai, bet kaip parvažiuosiąs namo, tėvai jo taip verkią, kad būgu veizėti. </p><p>Taip šis manąs: </p><p>—	Kas čia jums yra? Ko čia jūs galėtumėt gailėtis?..</p><p>Klausiąs juos: </p><p>—	Dėl ko jūs ašaras liejate, ar nenorit, kad aš į kunigus stočia? Jei nenorit, aš galiu tuojau išsivilkti...</p><p>Tuo būdu tėvus privertęs, kad turėjusiu pasakyti, dėl ko atpūtaujančiu. Taip jam pradėję pasakoti senų metų bėdas ir kaip šėtonas tėvą įvėlęs į dar didesnę bėdą. </p><p>—	Na, — sakąs sūnus, — gerai, kad tu man pasakei, už tą didžiai dėkoju...</p><p>Jis ėmęs ir išėjęs prie šventojo tėvo. Nueidamas užėjęs į tokius namus, atradęs vienas moteriškąsias. Jos pradėjusios sakyti: </p><p>—	Kunigėli meldžiamasis, eik kur norint kitur: tave mano vyrai parėję užmuš...</p><p>Sakąs: </p><p>—	Esu didžiai pavargęs — rasi, galėtumėt kame norint mane paslėpti?</p><p>—	Galime, — sakančios, — bet jie parėję tave uoste užuos.</p><p>Ėmusios jos ir paguldžiusios, kame jos geriau žinojusios. Parėję tie vyrai saką: </p><p>—	Kame čia dvokia svetimas žmogus?</p><p>Šios išsigynusios, kad nebuvę nieko. Šie ėmę ieškoti ir atradę paslėptą. </p><p>—	Jau, — tariąs klierikas, — dabar regimas mano mirimas...</p><p>Pradėję šie klausinėti jį: </p><p>—	Kur tu eini? Kas tu esi?</p><p>Šis pradėjęs pasakoti, kad dabar einąs į Rymą, iš Rymo eisiąs į pragarą. </p><p>—	Na, gerai, kad tu į pragarą eisi, paveizėk, koks mums yra patalas pataisytas ir kame mūsų tėvai sentėviai (kurie vagystėmis manęsi vertęsi šiame pasauly), kaip jie ten begyvena.</p><p>—	Gerai, — sakąs, — aš, kad grįšiu, apsiskelbsiu jums...</p><p>Šie pavaišinę ir išleidę tą klieriką. </p><p>Nuėjęs prie šventojo tėvo, visų pirma pasiklausęs patarimo, ką turįs daryti tokioje dingstėje. Davęs tokį patarimą šventasis tėvas: </p><p>—	Paimkis iš Rymo švęsto vandens ir nuėjęs šlakstyk pragarą. Kad jie šauks: „Ko tu nori?“, tu sakyk: „Aš noriu pragaro viduryj bažnyčią statyti“. Kad sakys: „Dėl kurios priežasties?“, sakyk: „Dėl tos, kad mano tėvą apgaulėmis apgavo: kad mane sau vienas jūsųjų užsirašė, man su jumis reik ir būti... Pasistatysiu bažnyčią pačiame pragaro vidury ir jus kas dieną šventinsiu tokiu vandeniu...“</p><p>Taip pamokytas, klierikas, paėmęs švęsto vandens, nuėjęs į pragarą ir ėmęs šlakstyti. Kiti dar galėję šen ir ten pasiblokšti, bet Licipierius, pririštas grandiniais, šokinėjąs, iš proto einąs, šaukiąs: </p><p>—	Pasakyk, ko tu nuo mūsų nori?</p><p>—	Noriu, kad jūs iš pragaro išsivoktumėt. Statysiu pragaro viduryje bažnyčią, o dėl to statysiu, kad mano tėvą apgaulėmis prigavot, kad jūs mane sau užrašėt. Dabar aš, išstatęs bažnyčią, su jumis būsiu ir kasdien tokiu vandeniu jumis šventinsiu, kol atiduosit man raštą...</p><p>Licipierius šaukiąs: </p><p>—	Aš tau atiduosiu tuojau raštą, tiktai man nieko nebdaryk...</p><p>—	Na, — sakąs, — kad man atiduosi raštą, gyvenkit sau, kaip gyvenę, aš jūsų nebužtiksiu...</p><p>Licipierius sušaukęs visus ir klausiąs: </p><p>—	Kurs žmogų taip ir taip apgavot, atiduokit man tuojaus raštą...</p><p>Nė vienas neturįs. Šis sakąs: </p><p>—	Ar aš čia jūsų prašinėsiu? — ir ėmęs juos vėl šlakstyti.</p><p>Licipierius šaukiąs: </p><p>—	Atiduokit, kurs turit!...</p><p>Neturį nė vienas. Veizįs Licipierius dar, šaukiąs, kad visi tuojau atvyktų. Pareinąs ir kaltasis, raišas parklišnojąs. Šie jį klausią supuolę: </p><p>—	Bene tu žmogų taip ir taip apgavai?</p><p>—	Aš, — sakąs.</p><p>—	Atiduok jam raštą...</p><p>—	Je je, gausit, gausit... — ir nusikvatojęs.</p><p>Licipierius liepęs kitam jį ant skustuvų pasidėjus vežioti ir grandiniais pliekti. Neduodąs ir taip žudomas. Davę kunigui, kad jam pačiam galvą tuo vandeniu tvilkytų. Tada jau nebišturėjęs, metęs tam kunigui po kojų sakydamas: </p><p>—	Pasiuskis su savo raštu. Tu man ir akis išsproginsi.</p><p>Tas kunigas pareidamas užėjęs prie šventojo tėvo, už patartį jam padėkojęs. Jį šv. tėvas pats įšventinęs į kunigus ir išleidęs namo su teise mišias laikyti. Šis pareinąs pro tuos gerklapiovius žudikus. Tie jau jo ant kelio belaukią. </p><p>—	Na, — saką, — ar kláusei mūsų tėvų sentėvių?</p><p>O buvęs jis klausęs, neužmiršęs. </p><p>—	Kláusiau, — sakąs. — Didžiai sunkų beturį gyvenimą; ir jums paruošta vieta.</p><p>Taip jį pavaišinę pamylėję ir išleidę sakydami: </p><p>—	Gerai, kad paklausei...</p><p>Taip tatai jį vienas galvažudys ir lydįs. Atlydėjus trūkį, šis pradėjęs sakyti tam lydėtojui: </p><p>—	Dėl ko tu nebgrįžti namo? Nebsuvoksi nė savo namų...</p><p>Šis atsakąs: </p><p>—	Aš nebnoriu namo begrįžti — duok man atgailą kokią norint, kad aš galėčia apgailėti savo nedorybes...</p><p>Kunigas turėjęs obelies lazdelę. Ėmęs įdūręs į žemę ir liepęs keliais aplinkui eiti. Šis klaupęsis, einąs aplinkui tą lazdelę, o kunigas nuėjęs savo keliu. Parkeliavęs namo. </p><p>Palikęs didžiu kanauninku. Tekę jam vienu laiku važiuoti tais keliais, kuriais jis buvo parėjęs iš Rymo, bet neveikiai — po dviejų ar po trijų dešimtų metų. Jis ir miršte užmiršęs savo galvažudį. Važiuojant pro šalį, jam pakvipę obuoliai. Tuoj pasiuntęs jis liokajų į vieną pusę, pasiunčiamąjį vaikelį į kitą; šie ir antėję tą obelį kvapingą: obuolių pilna obelis, ir po obelim senelis beinąs keliais aplink tą obelį. Taip įsivaikščiojęs keliais giliai lig pat pečių, tik ką bematyti. Taip šiuodu nė tų obuolių nebveizinčiu, bet bėgančiu paveizėti, ką į tai kunigas pasakysiąs. Nubėgusiu pasakojančiu, kad taip ir taip: obelis pilna obuolių, ir po obelim žmogelis beinąs keliais apie tą obelį. Taip šiam dingt į širdį: juk aš tuo keliu parėjau iš Rymo ir žudikui čia atgailą uždaviau... Nueinąs ir atrandąs tą patį. Sėdęs ant perkasėlio ir ir klausinėjąs jo nuodėmių. Vos nuodėmę pasakys, tuoj obuolys nukrintąs ir nykstąs. Dar likusiu du obuoliu pačioj galūnėj: niekaip nebatmenąs. Vos-ne-vos atminęs: iš pat pradžios buvęs užmušęs tėvą ir motiną... Po to vienas ir antras nukritę. Davęs kunigas jam išrišimą, po išrišimo tuojau išnykęs tas atgailautojas.</p></div>
                     <div type="chapter">
                        <head>XX. Nerūpestingas vienuolynas, arba gudrus gudresnį pereina </head><p>Kitą kartą viename vienuolyne buvęs geras pinigų palikimas, todėl vienuoliai viso turėję, netrūkę niekados nieko, ko jiems reikėję. Vienuoliai taręsi be rūpesčio esą. Todėl jie sutarę reikiant ir vartuose parašyti, kad </p><p>„Mes be rūpesčio gyvename“. </p><p>Taip ėmę parašę ir prisegę tokį užrašą prie vartų. </p><p>Vienu laiku karalius važiuojąs po karalystę apveizėti savo žmonių, beg nesą ponų engiami, ar laikąsi jo ir senato paskelbtų įstatymų. Įsistebėjęs karalius tuos raštus ir einąs skaityti. Paskaitęs užrašą ir taręs: </p><p>—	Palauk, aš jums duosiu rūpestį...</p><p>Pavadinęs vyresnį prie savęs. Tas kaip atėjęs, karalius jo klausiąs: </p><p>—	Ar tu be rūpesčio gyveni?</p><p>—	Mes nė žinti nepažįstam, kas tas yra per rūpestis!..</p><p>—	Na, — sakąs karalius, — veizėkit: aš pargrįšiu trečią dieną — kad man suskaitę pasakytumėt, kiek yra ore žvaigždžių; ko aš pats esu vertas; ką aš manau su tavim kalbėdamas... O jei tu man to nepasakysi, aš tave išmesiu ir iš vyresniųjų...</p><p>Karalius nuvažiavęs, o šis sugrįžęs į vienuolyną didžiai susirūpinęs: kaip ir ką aš su tais klausimais turiu padaryti?.. Tame vienuolyne buvęs vienas senas elgeta, jis krosnis kūrendavęs. Tas senis pérsenis sakąs gvardijonui: </p><p>—	Aš su juo išsikalbėsiu, jei man duosi duoną ir drabužį lig amžiaus galo: aš nebnoriu krosnių bekūrenti, man jau apkyrėjo...</p><p>Tas gvardijonas sakąs: </p><p>—	Tiktai tu pasikalbėk su karalium — aš tave popieriuje suvyturtą saugosiu ir karšinsiu.</p><p>Sakąs tas elgeta: </p><p>—	Man duosi savo drabužius.</p><p>Šis davęs jam savo jupas; apsivilkęs tas krosnininkas kunigiškai ir išėjęs paskutinę dieną ant kelio laukti karaliaus. Atvažiuojąs karalius. Atvažiavęs tuoj klausiąs: </p><p>—	Kiek yra ore žvaigždžių?</p><p>—	Dvylika tūkstančių milijonų trys šimtai ir trys. Jei netiki, norint skaityk...</p><p>—	Gerai. O ko aš esu vertas?</p><p>—	Šviesiausias karaliau, neužsirūstink: kitą kartą pardavė Judošius dangaus ir žemės karalių už 30 grašių, o tamsta esi tiktai mūsų karalius, tegu būsi tamsta per pusę pigesnis — tai bus 15 grašių...</p><p>Karaliui nei pūsti, nei aušinti; pykti negalima: </p><p>—	Tiesą pasakei, už dievą didesniam negalima darytis...</p><p>Kiti kurie-ne-kurie karaliaus draugai juokiasi: kiek tatai karalius tesąs vertas! </p><p>—	Aš čia pats sutinku, kad už karalių 15 grašių nėra brangiai, — teisinąsis elgeta gvardijonas, — bet juk ponai už karalių dar pigesni, o mužikų už vieną tabokų lapą gausi visą kapą.</p><p>Karalius dar sakąs: </p><p>—	O ką aš manau dabar?</p><p>—	Tu, — sakąs elgeta, — manais su gvardijonu besikalbąs, o nežinai, kad su pečkuriu kalbi...</p><p>—	Kad jau pečkurys toks išmintingas, na, jau kiti — didžiau. Gyvenkit sau be rūpesčio, kaip gyvenę.</p><p>Šis pareinąs į vienuolyną. Gvardijonas bevirpąs. Šis sakąs: </p><p>—	Jau nebijokis: atsikalbėjau gerai. Tiek bepasakė nuvažiuodamas: kad jau pečkurys toks išmintingas, su gvardijonu nėr ko nė prasidėti — gyvenkit sau be rūpesčio, kaip gyvenę.</p></div>
                        <div type="chapter">
                           <head>XXI. Plikšas ir Godulys </head><p>Kitą kartą buvusiu du broliu: vienas turtingas, antras nususęs. Tam turtingajam viešpats dievas davęs sūnų. Ir pavadinęs tas turtingasis į krikštynas tą plikšą nususėlį savo brolį. Tas menkagalis brolis išsikepęs miežainį pyragą ir nuėjęs į krikštynas pyragu nešinas prie savo brolio. Brolis jam uždrėbęs: </p><p>—	Eik sau su tokiais pyragais nebent į pragarą...</p><p>Šis ir išėjęs su savo pyragu į pragarą. Einąs, einąs ir užėjęs dideles lankas. Einąs ir užėjęs — žmogus betveriąs tvorą. Pradėjęs to žmogaus klausti: </p><p>—	Ar toli bėra pragaras?</p><p>Šis sakąs: </p><p>—	Eik, eik ir atrasi du žmogu, bevirinančiu du katilu...</p><p>Šis taip ir padaręs. Priėjęs prie tų virėjų ir sakąs: </p><p>—	Ar priimsit mane į pragarą?</p><p>Vienas iš anų (buvęs tai šėtonas) savo draugui sakąs: </p><p>—	Eik tu klaustis prie dievo, ar priimti šį...</p><p>Antras (buvęs tai angelas) sakąs: </p><p>—	Eik tu pats...</p><p>Angelas ir likęs prie tų katilų bevirinąs. Angelas sakąs tam žmogui: </p><p>—	Turėk ańtį išplėtęs...</p><p>Tas angelas pradėjęs su kaušu pilti, tas putas nugreibdamas nuo tų katilų. Pripylęs jam antį, visur, kol tik tilpo. Parėjęs tas nuo viešpaties dievo ir sakąs: </p><p>—	Nepriėmė tavęs į pragarą — eik sau namo...</p><p>Šis ir išėjęs namo. Einąs, einąs ir apsnūdęs miegu. Padėjęs ant kero galvą ir užmigęs. Atsibundąs, veizįs — taip daug avių besą atsiradusių aplink jį. Šis atsikėlęs ir einąs, bet veizįs atsisukęs: visos tos avys paskui jį einančios. Šis einąs ir einąs, ir sutikęs tokią moteriškę (o ta buvusi motina švenčiausioji). Ta moteriškėlė sakanti: </p><p>—	Žmogeliau, ar negali man tas avis parduoti?</p><p>Šis sakąs: </p><p>—	Negaliu.</p><p>Bet, labai prašomas, ėmęs ir pardavęs sakydamas: </p><p>—	Atimkis.</p><p>Ši atėmusi ir, įdavusi jam du grašiu, pasakiusi: </p><p>—	Kai pareisi namo, įdėk tuodu grašiu: vieną į vieną miegą, o antrą — į antrą tuščią miegą ir nueik ryto metą veizėti.</p><p>Taip rytmečiais, kai išaušusi, nueinąs veizėti — pilnos abidvi miegos. </p><p>Šis, menkagalis būdamas, nusiuntęs prie brolio paskolinti saiko. Tas turtingasis brolis pradėjęs teirautis: </p><p>—	Ką tokio seikėsit jūs, susnos?</p><p>—	Pinigus!</p><p>Ir nedavęs saiko. Nuėjęs pats brolis prie brolio ir prašąs: </p><p>—	Broli, paskolink saiką.</p><p>Broliui brolis vis dėlto paskolinęs. Kai išseikėjęs, įdavęs nunešti saiką ir užkišęs už lanko auksiną. Tą išvydęs, turtingasis atėjęs klausti: </p><p>—	Kame tu taip gavai pinigų?</p><p>Tas plikšas sakąs: </p><p>—	Tu mane išsiuntei į pragarą su miežainiu pyragu, o kad tu su geru pyragu benueitumi, tu daugiau gautumi...</p><p>Šis turtuolis godulys, parėjęs namo, sakąs žmonai: </p><p>—	Meldžiamoji, iškepk pyragą gerą, važiuosiva į pragarą: brolis su savo prastais pyragais gavo pinigų, o kad mudu su gerais benuvažiuosiva, mudu daugiau gausiva...</p><p>Taip ir išvažiavusiu. Važiuojančiu, važiuojančiu ir nuvažiavusiu. Kaip tik anuodu nuvažiavusiu, į pat pragaro galą nugarmėjusiu. Ir lig šio laiko tebėra pragare Godulys su Goduliene. </p></div>
                          <div type="chapter">
                             <head>XXII. Maloni būtų šeimyna, bet gaila varškės... </head><p>Kitąjį kartą šeimininkės išsikalbėjusios apie šeimyną. Viena sakanti: </p><p>— 	Mano šeimyna didžiai įvalgo. Ką tik radusi, viską išplempia, išburgasija, lygu būtų prie bado sieto laikoma...</p><p>O antra sakanti: </p><p>—	Kaip mano šeimyna nieko neįvalgo, aš negaliu nė atsistebėti...</p><p>—	Meldžiamoji, rasi, tu žinai kokią štuką, kokias žoles?..</p><p>Sakanti: </p><p>—	Žinau dėl žinojimo: ryto metą, paskiau prieš pietus visados pirma pakamšau pamatus, tada duodu jiems valgyti. Po tokio kamšymo šeimyna nieko nebįvalgo.</p><p>Ši darysianti, kaip pamokyta. Kamšanti visas skyles kiaurymes, po to duodanti valgyti. Veizinti: ar daug jūs dabar bevalgysit? Jie, kiek pirma valgę, tiek ir dabar. Ši samprotaujanti: kaip pirmą kartą — nepadėjo, bet toliau, rasi, ir padės. Kamšiusi ji per savaitę ar daugiau, vistiek negelbsti. Eis ji klausti vėl: </p><p>—	Kuo tu kamšai ir kuomet, kad mano šeimynai jokia kamšysena negelbsti; tiek kamšiusi, tiek nekamšiusi pamatus...</p><p>Ėmusi antroji pasakotis: </p><p>— 	Aš kamšau sūriais, varškėmis, skilandžiais, lašiniečiais ir kitokiais skaninėliais. Prieš valgį — prieš pusrytį arba prieš pietus — paduodu ką norint užsikąsti, o po to duodu pusrytį ar pietus, ir dėl to taip mažai šeimyna beįvalgo.</p><p>——— </p><p>Ne visi tepermano reikalą: viena pavargusiai šeimynai paduoda užsikąsti, o antra kaišo pamatus dėl nevalgymo. </p></div> 
                             <div type="chapter">
                                <head>XXIII. Kas melagis, tas ir vagis </head><p>Kitą kartą vienas pirklys, nupirkęs 100 svarų geležies ir padėjęs geležį pas kaimyną, o pats išvažiavęs pas kokį pirklį viešėti. Kai pagrįžęs namo, prašąs nuo savo kaimyno geležies. Kaimynas jam sakąs: </p><p>— 	Kad būčiau savo akim nematęs, kitam sakant, netikėčiau: vieną kartą, kad buvau svirne, pasergėjau, kad mažai bėra geležies, kitą kartą — mažiau... Paskiau sergėjau ir nusergėjau geru laiku, kad pelė išbėgo iš urvo. Man beveizint, visą kerčią geležies sugraužė. Paskui, kad sugrįžau, nieko jau nebradau...</p><p>Kaimynas, pažindamas vagies darbą, samprotavo: </p><p>—	Kad tu taip per akis meluoji, ir aš tau kitaip padarysiu.</p><p>Turėjęs anas vieną sūnų. Pirklys nusergėjęs, kad paranku buvę paimti vagies sūnų, ėmęs aną ir uždaręs slaptoje vietoje, niekam nematant. Taip praeinanti viena diena, antra diena laiko — niekas jo neteiraująs. Pirklys nieko nesakąsis. Atėjęs ano kaimynas pas pirklį, dejuodamas, jog jo sūnus prapuolęs. Šis pradėjęs sakyti: </p><p>—	Aš mačiau vakar, kad žvirblis suėmęs tavo sūnų benešąs kažin kur...</p><p>Kaimynas ėmęs stebėtis: </p><p>—	Kaip tai gal būti, kad žvirblis galėtų mano sūnų panešti?</p><p>—	O, — sakąs pirklys, — ar gal taip būti, kad pelė galėtų 100 svarų geležies sukrimsti?</p><p>Sakąs tas kaimynas suktasis: </p><p>—	Kaimynėli, eikiva, tau geležį atiduosiu; tu man, jei žinai, sūnų atiduok...</p><p>—	Na, gerai. Kad man geležį atneši, tad sūnų atsiimsi.</p><p>Atidavęs geležį savo kaimynui, o šis — anam sūnų. </p></div>
                                <div type="chapter">
                                   <head>XXIV. Eželis Pukštainėlis </head><p>Kitą kartą gyvenęs gyventojas. Taip jam atsiėję išeiti į girią kerų svarstyti. Jam besvarstant, ir atėjęs eželis, atpukšnojęs Pukštainėlis. Pasidėjęs žmogus pusdienį valgyti. Tas eželis, jam valgant kurs truputys duonos nukris, vis pakabt ir atimąs. Taip tam medkirčiui patikęs tas eželis, paėmęs ir parsinešęs namo. Pataisęs jam minkštą gulenę ir paguldęs į plunksnas. Pačiuodu išėjusiu gulti į svirną, mazginiai palikę neplauti. Taip tas eželis atsikėlęs, ugnį sukūręs, mazginius išplovęs, trikojį nušveitęs, suolus, stalą nuplovęs, iššlavęs trobą. Vandens atnešęs, įpylęs į trikojį ir pats atgulęs. </p><p>Saulei pakilus, atsikėlę šeimininkai: ir vanduo antkaistas, ir asla iššluota, ir suolai nuplauti. </p><p>Taip ta šeimininkė džiaugiantis, kad tokį eželį gavusi persimanantį, taip užlaikanti tą eželį, o neturėjusi nė kokio vaiko — nei dukters, nei sūnaus, — todėl ir laikę tą eželį kaip tikrąjį savo vaiką.</p><p>Paaugęs tas eželis, panoręs pačią vesti. Šalip buvusi karalystė, o ten buvusi karalaitė didžiai graži. Prašąs tas eželis, kad tėvas eitų pas karalių prašyti, kad leistų karalius už jo savo dukterį. Tėvas nuėjęs pas karalių ir sakąs: </p><p>—	Šviesiausias karaliau, ar nebūtumi maloningas leisti savo dukterį?</p><p>Tas karalius juokais pasakęs: </p><p>—	Na, parodyk jaunąjį atsivedęs...</p><p>Tėvas parėjęs namo, išsipasakojęs tam eželiui. Tas eželis sakąs: </p><p>—	Nunešk mane dėl viso ko...</p><p>Taip tas tėvas surišęs į šilkų raištį ir nešąs. Nunešęs ir rodąs tą Pukštainėlį. Tas karalius nusijuokęs ir sakąs: </p><p>—	Kas per keistumas to tavo sūnaus: visai kaip ežys... Na, aš leidžiu savo dukterį, jei tą išpildys, ką aš pasakysiu...</p><p>Tėvas į tai atsakęs: </p><p>—	Sakyk, karaliau, ką nori padaromas.</p><p>—	Jei jis iš mano kūčių ir visų mano tvartų visus mėšlus, trejus metus nevežtus, per vieną naktį išveža ir iškapsto, suaria ir suekėja, pasėja ir aparia, paaugina ir nupiauna, suveža ir iškulia, sumala ir iškepa iš tų pūrų pyragą ir atneša man jį šiltą, tada aš už jo leisiu savo dukterį...</p><p>Taip tas eželis sakąs: </p><p>—	Nunešk mane pas tuos tvartus: rasi, kaip norint išvešiu...</p><p>Taip tas tėvas ir nunešęs. Tas eželis paėmęs šakę, drėbęs, kartą pakabinęs, ir visi mėšlai išėję iš tvartų, iššliaužę. Tada jis nuėjęs į dirvą, į kurią tie mėšlai buvo sušliaužę. Paėmęs kapstyklę, metęs vieną ir sakąs: </p><p>—	Kapstykitės, mėšlai!</p><p>Taip visi tie mėšlai išsikapstę. Toliau jis sakąs: </p><p>—	Susiarkit, visos dirvos! — ir susiarusios.</p><p>—	Susiekėkit, visos dirvos! — ir susiekėjusios.</p><p>—	Pasisėkit, pūrai! — ir pasisėję pūrai.</p><p>—	Išaukit, pūrai! — ir išaugę.</p><p>—	Nusipiaukit, pūrai! — ir nusipiovę.</p><p>—	Sueikit į stoginę! — ir suėję.</p><p>—	Išsikulkit, pūrai! — ir išsikūlę pūrai.</p><p>—	Susimalkit, pūrai! — ir susimalę.</p><p>—	Išsikepkit, pūrai! — ir išsikepę...</p><p>Viena diena apsidarbavęs, nė vakaro netrukęs: ir mėslus išvežęs, ir suaręs, ir pasėjęs, ir paaugę javai, ir nupiovęs, ir suvežęs, ir iškūlęs, ir sumalęs, ir iškepęs, ir nunešęs tėvas karaliui šiltą pyragą, garuojantį. </p><p>Karalius nenorįs laužyti savo žodžio, liepiąs atnešti tą eželį ir liepiąs už jo eiti savo didžiajai dukteriai. Ji verkianti: nenorinti eiti. Karalius liepiąs būtinai eiti. Ką darysi, kur dingsi? Reik klausyti. </p><p>Nuvažiavę į bažnyčią, ir kunigas surišęs tuos keistus jaunuosius. Kaip parvažiavę namo, ta karalaitė nė prisiglausti negalinti, verkianti pasikukčiodama: Ką bedarysiu? Koks mano tatai vyras... vienų dyglių, vienų adatų... </p><p>Kaip nuėjusiu gulti, kaip ta karalaitė užmigusi, taip jis tą savo kailį numovęs ir padėjęs po lova, o pats toks jaunas radęsis ir gražus, jaunelaitis gražulaitis; nuo vieno aukso, nuo vieno sidabro nušvitęs visas jo kambarys, lygu aušte išaušusi. Ta karalaitė atsibudus nuo to švitėjimo. Tada prasidžiugusi, kad jos toks vyras gražus. Auštant jis vėl į savo kailį įnėręs. Antrą naktį vėl tas pats: kaip sutemusi, vėl išnėręs tą savo kailį, ir vėl nušvitę visi pašaliai. Bet trečią naktį, jis kaip įmigęs smarkiai, taip atėjęs pačiu įmygiu tarnas jo smilkyti, o jis nejutęs. Ėmęs jo kailį tarnas ir sudeginęs. Atsibudęs jaučiąs, kad jo kailio nebesą. Taip jis sakąs: </p><p>—	Ką padirbai, nelaimėle tu mano, prapuldei mane. Aš buvau bebaigiąs bausmę, už motinos nusikaltimus antdėtą, dabar reikės man išeiti į marias atgailauti septynerius metus... Išeidamas aš tau dovanosiu geležis: kur tik rankas dėsi, čia vien geležis prisitikus paliks... — o pats iškeliavęs į marias atgailos daryti.</p><p>Ta karalaitė negalinti nė pajudėti: tos geležys ėdą, suveržę ją ir į mėsą įsigraužę. Plūstanti ašaromis: </p><p>—	Ką bedarysiu, kur bedingsiu?!</p><p>Diena nemetu ji nusigavusi pas to eželio tėvą. Prašanti, kad nueitų pas tas marias. Tėvas paklausęs. Ėjęs ėjęs, net pasenęs beeidamas, apžėlęs apkerpėjęs, bet vis dėlto nuėjęs prie marių pašalio. Vakarą ir atpukšnojęs eželis Pukštainėlis į pašalį ir klausiąs:</p><p>—	Ko atėjai?</p><p>—	Atėjau tamstos pačios įprašytas. Tamstos žmona nebišturi didelių sunkybių...</p><p>Tad jis sakąs: </p><p>—	Na, tegul ateina į pamarį. Vėl tas tėvas grįžtąs namo. Kaip pagrįžęs, pasakęs:</p><p>—	Liepė tau pačiai ateiti, bet baisi bridenė plaukenė tenai yra nukeliauti.</p><p>—	Na, lai ryžties, eisiu!</p><p>Einanti ir nuėjusi pas tas marias. </p><p>Vakarą ir išpukšnojęs tas jos vyras ir klausiąs: </p><p>—	Ar atėjai?</p><p>—	Atėjau šitai, bet taip pasenau, apžėliau visa, apkerpėjau...</p><p>—	Na, lauk antro vakaro. Kaip ateis antras vakaras, išvysi viename marių pašaly vienoj vietoj raudonas putas, antroj — baltas putas. Taip tas baltąsias putas imk ir surišk į raištelį...</p><p>Kai pasakęs, ir pats nupukšnojęs į jūrą. Laukianti vakaro. Kad sulaukusi vakaro, išvydusi viename daikte raudonas putas, antrame — baltas putas. Ėmusi tas baltąsias putas, susėmusi ir surišusi į raištelį. Paskui pasinešusi ir paleidusi, ir stojęsis jos vyras. </p><p>—	Na, — sakąs, — dabar reiks plaukti per tą jūrą. Tu ar plauksi?</p><p>Sakanti: </p><p>—	Plauksiu!</p><p>—	Na, įsikibk į mano juostą.</p><p>Taip ši ir įsikibusi. Plaukiančiu ir išplaukusiu. </p><p>—	Na, dabar, — sakąs, — reik per tą ugnį eiti. Ar eisi?</p><p>Sakanti: </p><p>—	Eisiu!</p><p>—	Na, — sakąs, — įsikibk į juostą.</p><p>Einančiu ir išėjusiu. </p><p>—	Na, — sakąs, — dabar priešai pavers mane į gandrus. Tu veizėk: kurs bus sparnus nuleidęs, sakyk: mano vyras...</p><p>Taip jį metę, pavertę į gandrus ir klausią, o ši atsakanti: </p><p>—	Mano vyras!</p><p>—	Na, dabar mes mane į arklius. Tu veizėk: kurs bus nususęs, tu sakyk: mano vyras!</p><p>Taip metę jį į arklius ir paklausę: </p><p>—	Kurs tavo vyras?</p><p>Atsakiusi: </p><p>—	Šis nusususysis.</p><p>Tad atsakę: </p><p>—	Tai jau atimkis, kad jau tavo vyras...</p><p>Taip anuodu parėjusiu namo džiaugdamos. Kaip parėjusiu namo, pakėlusiu puotą, suvadinusiu visus kaimynus, visus gentis. Gėrė linksminos. </p><p>Ir aš tose eželio Pukštainėlio vestuvėse buvau tarnu. Turėjau stiklo kepurę, stiklo batus, popieriaus švarkus. Tuokart aš vakarą boginu nešu patiekmenę į stalą, taip mane pastūmė, ir man iškrito lėkštės ant batų ir sukūlė batus. </p><p>Gėdomis nesitverdamas, kaip aš bėgsiu į svirną, taip mane ir apniko šunys ir sudraskė kepurę ir švarką. Nuėjau į svirną ir atguliau į pakulas. Atbėgo tarnai į svirną, paėmė mane su pakulomis, suvyturo ir įkišo į armotą. Kaip šaus mane, ir atšovė į Vilniaus guberniją... </p></div>
                                   <div type="chapter">
                                      <head>XXV. Nebūk išvipęs — nebūsi išstipęs</head><p>Turėjęs vienas grafas tris sūnus, kurie buvę teismo pasmerkti. Teismas atiteisęs jiems kiek metų vaikščioti po žmones: kame bevaikščiodami pamatys vargstantį žūnantį žmogų, turės jį pagelbėti, suglobti. Šiaip jie išėję iš savo vietos pinigais nešini, atėję prie vieno miesto ir išvydę meistrus, kurie verpę ir sukę virves. Tas virves 3 vyrai dirbę, tarp tų trijų vienas buvęs nuplyšęs nubuvęs. Tad jie atėję ir saką: </p><p>— 	Dieve, padėk!.. — ir klausią: — Dėl ko tu esi taip nuplyšęs? Ar nesi tu koks latras ar girtuoklis, kad esi taip dideliai nuskurdęs?..</p><p>Bet tas virvadirbis atsakęs tiems ponaičiams: </p><p>—	Aš nesu nei latras, nei girtuoklis, bet tiktai turiu mažą uždarbį, turiu pačią ir vaikus maitinamus, dėl to esu vargšas...</p><p>Ponaičiai atvėrę savo pinigus ir davę jam šimtą muštinių, o šis, nė nedėkojęs tiems ponaičiams, bėgęs nudžiugęs į savo namus samprotaudamas: </p><p>—	Kad aš savo pačiai pasakysiu, manęs pati klausinės, iš kur aš gavau tuos pinigus; ilgai užtruksiu, kol išpasakosiu visas išgales, o man reik grįžti prie savo darbo. Geriau bus, kad aš vakarą parėjęs išsipasakosiu...</p><p>Todėl parbėgęs į namus, surišęs pinigus į stambų lakatą ir paslėpęs kamaraitėj prie trobos galo: ten buvusios kubilaity sėlenos nusijotos nuo duonos, jis ir įkišęs tuos pinigus į tas sėlenas, o pats išėjęs prie savo darbo. Pati nieko nežinojusi apie pinigų padėjimą. </p><p>Tuo laiku atėję komedininkai į tą miestą su asilais. Jiems reikėję šerti tuos asilus sėlenomis, ir ėmę ieškoti po visą miestą sėlenų. Ir atėję prie tos žmonos klausdami: </p><p>—	Ar neturi parduoti sėlenų?</p><p>Tada pati ėmusi tą kubilėlį, kuriame buvusios sėlenos, o pirkėjas maišą išplėtęs, ir supylę tas sėlenas į tą maišą. </p><p>Vakarą vyras parėjęs. Pati padėjusi jam valgyti duoną šviežią ir gražią, o vyras klausęs: </p><p>—	Kur ėmei tą duoną?</p><p>Pati pasakiusi: </p><p>—	Nuo kepėjo pirkau.</p><p>—	Kame ėmei pinigų?</p><p>Išgirdęs pačios atsakymą, pradėjęs verkti ir alpti, sakydamas savo pačiai: </p><p>—	Ten buvo šimtas muštinių...</p><p>Bet pati sakiusi jam: </p><p>—	Meluoji! Kame tu gausi šimtą, negut pavogei... Kad jau nebturi kuo mane krimsti kaip šuo, tad pasakoji, kad tavo buvęs šimtas muštinių tose sėlenose, kurias aš pardaviau. Melagis esi — ne vyras...</p><p>Bet pats dideliai verkęs, gailėdamas tų pinigų, kuriuos buvo gavęs nuo tų 3 ponaičių. Nebevalgęs iš to didžio gailesio ir nuėjęs gulti atpūtaudamas  ir galvodamas:</p><p>—	Kad aš ir eičiau į tą miestą taip didelį, kame aš juos berasiu, tuos komedininkus, o ir atradus ar beduos man tuos pinigus?</p><p>Atsikėlęs ryto metą, ėjęs vėl prie savo darbo ir dirbęs vėl apvalius metus. Metus buvus, išvydęs tuos ponaičius vėl ateinant. Jis susigėdęs dideliai, apsisiautęs su kanapėmis, kurias turėjęs ant savo peties persvėręs, tarydamas, kad jo nepažinsią, bet tie ponaičiai atėję artyn ir tarę: </p><p>—	Dieve, padėk! Ar nesi tu pats, kuriam mes pernai davėm 100 muštinių? Bet, kaip mes regime, didžiau tu esi nuplyšęs nekaip pirma, kad mes tau davėm tuos pinigus...</p><p>Jis puolęs į tų ponaičių kojas, sakydamas savo nelaimę, kaip jam prapuolę tie pinigai. Tie ponaičiai tikėję ir netikėję, bet šis dideliai verkęs kalbėdamas: </p><p>—	Iš tiesų kalbu jums, nes taip man nutiko...</p><p>Tie ponaičiai atvėrę savo pinigus ir davę jam 300 muštinių. Tas žmogus, puolęs į kojas tų trijų ponaičių, padėkojęs, bet ponaičiai tarę jam: </p><p>—	Nemokėjai pinigų paslėpti, bent dabar mokėk paslėpti, nes matyti, kad niekuomet nebuvai turėjęs pinigų. Kad tu pirmiau nė savo pačiai nesakeis nuo mūsų tuos pinigus gavęs, bent dabar pasakyk pačiai, kad mes davėm 300 muštinių.</p><p>Tada jis parbėgęs pailsęs namo, parodęs tuos pinigus savo pačiai. Tada pati patikėjusi ir apie tą gavimą, kur pernai buvo gavęs. Tuojau pati savo vyrui tarusi: </p><p>—	Imkim tuos pinigus sidabrinius, apmainykim į aukso pinigus, kad galėtų mažoj vietelėj paslėpti, nes juk sidabro pinigams didelės vietos reikia, o auksiniams mažos bus gana...</p><p>O tas virvininkas buvęs mieste gimęs ir užaugęs, visus įpratimus įradimus žinojęs. </p><p>Ten būdamas mieste, išvydęs jūra atplaukiantį laivą su kanapėmis. Iš vėliavos pažinęs, kad tas laivas vežąs kanapes. Jis žinojo, kad tos kanapės ateis į miestą ir pirkliai jas atpirks. Turėdamas 300 raudonųjų kišenėj, bėgęs priešais į jūrą, į laivelį įsėdęs — skubėjęs užlygti tų kanapių. O kad neturėjęs kišenės tose savo skarose, tuos pinigus įdėjęs į skrybėlės atbrailas, antmovęs ant savo galvos ir nubėgęs prie laivo. Nebuvę didžio vėjo, bet kad nubėgęs prie laivo, vėtra pakilusi ir numetusi skrybėlę nuo galvos, skrybėlė nukritusi kniūsta į vandenį, pinigai išpuolę į jūrą ir nugrimzdę. Nelaimingasis pats pradėjęs alpti merdėti iš to gailesio. Tas laivas nuėjęs į miestą su kanapėmis, o vargšas virvadirbis parėjęs apmaudu ir gėda nešinas į namus; pačiai išpasakojęs, kas jam tikos jūroj. Pati nieko į tą neatsakiusi, tik apsipylusi ašaromis. </p><p>Pats ėmęs nukaldinęs geležies šakę trimis nagais ir išėjęs į antrą pusę miesto kerpių kratyti, tarydamas, bene ką pelnysiąs. Ir būgaująs žmogus, kad tie ponaičiai neanteitų vėl, nes jau gėdomis neišturįs. Ten bekratant, matąs, jog ir tikrai ponaičiai beateiną. Jis norėjęs pabėgti, bet laukuose neturėjęs kur sprukti; todėl, dvilinkas susilenkęs, kratęs tas kerpes, kam praeinant pro šalį. Bet tie ponaičiai stačiai atėję ant jo viršaus ir sakę jam: </p><p>— 	Dieve, padėk! Ar ne tu esi tas, kuriam mes davėm 300 muštinių, o tu, kaip mes matom, kaip plikas, taip plikas. Jau, — saką, — kad tu esi tokio talento, tavęs nieks nesuglobs...</p><p>Kerpininkas gana aiškinęsis ir sakęs, kaip jam tie pinigai prapuolę. Ir paėję šalin tie ponaičiai nuo jo. Eidami į miestą, ir atradę pajūry tokį švino luitą. Tada tie ponaičiai taip sukalbėję: </p><p>— 	Atiduokim jam tą šviną: kad jis negalėjo prasigyventi iš sidabro, rasit, jis iš švino prasigyvens... Tuojaus jį pašaukę ir pavadinę. Kad jis atbėgęs, tarę:</p><p>— 	Kad tu negalėjai iš sidabro pragyventi, šitai mes tau duosime švino. Rasi, iš to prasigyvensi...</p><p>Jis padėkojęs tiems ponaičiams, ir jie persiskyrę. Švinu ir šake nešinas ėjęs namo, bet negalėjęs panešti. Neša, nešęs turėjęs mesti šalin. Bet savo laimei sutikęs žvejį. Tas žvejys norėtų pirkti tą šviną, bet neturįs pinigų. Mielai šis parduotų, bet pinigų norėtų, be pinigų neduodąs. Bet čia pasipainioję draugai pažįstami, kurie derinę ir suderinę sulygę. Žvejys turėjęs nupirkęs tinklą, bet neturėjęs jam pasvarų. Tad jis tą šviną kapojęs ir į pasvarus dėjęs. Pirmą tinklo valkstį žvejys turėjęs atiduoti už tą šviną. Valkstis buvęs pilnų pilniausias. Taip iš to tas virvininkas ir prasigavęs, prasigyvenęs. </p></div>
                                      <div type="chapter">
                                         <head>XXVI. Aspiš... </head><p>Kitą kartą žmogus turėjęs 3 sūnus: du išmintingu, o trečią — pusprotį. Augę tie sūnūs kartu. Jau praaugusiu tuodu išmintinguoju, važiuojančiu į turgų, o tas beprotis vis už krosnies užlindęs miegąs. Paskui susigalvojęs: eisiąs ir jis į miestą. Prašąs tėvą pinigų: </p><p>—	Duok ir man pinigų: juk ir aš tavo sūnus.</p><p>Tas tėvas, nenorėdamas užrūstinti sūnaus (o buvęs turtingas), paėmęs ir davęs šimtą dorelių. Tas nuėjęs į miestą ir vaikščiojąs. Pamatę jį broliai saką: </p><p>—	Veizėk... ir mūsų beprotis atėjęs į miestą...</p><p>Tas beprotis bevaikščiodamas sutinkąs kareivį, benešantį šunelį trobinėlį. Klausiąs: </p><p>—	Ar parduodi tą šunelį?</p><p>—	Parduodu.</p><p>—	Na, o kiek nori? Duosiu šimtą dorelių, ar atiduosi?</p><p>—	Atiduosiu, at...</p><p>Tas beprotis, atėmęs tą šunelį, einąs sau namo, parėjęs užlindęs į užkrosnį ir miegąs. Parvažiuojančiu tuodu broliu ir sakančiu tėvui: </p><p>—	Ir beprotį matėm mieste...</p><p>Ir vėl broliu du išvažiavusiu į kitą mugę. Taip ir šis išlindęs sakąs: </p><p>—	Tėvai, duok ir man bent šimtą dorelių: juk ir aš tavo sūnus.</p><p>Tas tėvas paėmęs ir davęs. Tas vėl išėjęs į miestą. </p><p>Bistum pabastum po rinką ir vėl sutinkąs kareivį, besinešantį katelę mažilėlę skandinti. Tas klausiąs: </p><p>—	Kur neši?</p><p>—	Skandinti!</p><p>—	Parduok man.</p><p>—	O kiek duosi?</p><p>—	Turiu šimtą dorelių ir atiduosiu... ar duosi man katelę?</p><p>—	Atimkis: juk jau ką bepadarysi, kad ir pigiai.</p><p>Tas ta katele nešinas einąs sau namo. </p><p>Parėjęs užlindęs į užkrosnį ir miegąs ramiai, nes turįs jau šunelį ir katelę. </p><p>Trečią kartą išvažiuojančiu broliai į mugę su geležimis (nes kalvis buvęs tėvas). Tada ir tas pusprotis išlindęs iš užkrosnio ir prašąs tėvą: </p><p>—	Duok ir man pinigų bent šimtą raudonųjų: juk ir aš tavo sūnus.</p><p>Tas tėvas paėmęs šimtą raudonųjų ir įdavęs. Tas nuėjęs į miestą ir vaikščiojąs. Pamatę ir broliai: </p><p>—	Veizėk, ir mūsų beprotis besąs.</p><p>Tas sau vaikštąs įsisprendęs. Sutinkąs — kareivis benešąs kirminą didelį didelį. Klausiąs: </p><p>—	Kur neši tą kirminą?</p><p>—	Parduoti!</p><p>—	Parduok man.</p><p>—	Kiek duosi?</p><p>— 	Turiu šimtą dorelių — duosiu; ar atiduosi?</p><p>Tas nesipiginęs ir atidavęs kirminą už 100 dorelių. </p><p>Paėmęs kirminą, einąs namo. O reikėję eiti per upę. Tas kirminas pradėjęs trauktis.</p><p>— 	Ne, kirmino kaili, — šis sakąs, — aš nepaleisiu tavęs; aš už tave daviau 100 dorelių, kur aš tave veltui paleisiu!</p><p>Tas kirminas sakąs: </p><p>— 	Paleisk, aš tau duosiu tokį akmenėlį: kad jį ko paprašysi, tą jis tau duos...</p><p>— 	Ne, šis sakąs, — tu mane apgausi...</p><p>— 	Na, kad netiki, pats, įbridęs į upę, paimk vieną akmenaitį ir sakyk: Aspiš; jei atsakys a, tad imk...</p><p>Tas įbridęs imąs vieną akmenaitį ir klausiąs: Aspiš? Nieko nesakąs. Paimąs antrą — nieko nesakąs. Paimąs trečią: </p><p>—	Aspiš?</p><p>—	A! Na, išbridęs, bet dar nepaleidžiąs to kirmino. Pradėjęs sakyti:</p><p>—	Aspiš, kad čia man būtų karališkas stalas!</p><p>Tuojau ir atsiradęs. Pasivalgęs paleidęs tą kirminą. </p><p>Einąs namo. Atrandąs — lydeka didelė besivartaliojanti ir prašanti: </p><p>—	Įmesk mane į vandenį.</p><p>Tas sakąs: </p><p>—	Et, aš čia su tavim terliosiuos nesiterliojęs.</p><p>Prašanti: </p><p>—	Bent su koja paspirk; ir aš tau, rasi, kokį gera kuomet padarysiu.</p><p>Tas ėmęs ir įspyręs su koja. </p><p>Parėjęs namo, užlindęs į užkrosnį ir gulįs. Vieną rytą sakąs: </p><p>—	Tėvai, ar žinai ką? Jok tu prie karaliaus; ar neleistų karalius savo dukterį už manęs.</p><p>Tas tėvas prasijuokęs, sau vienas galvojąs: </p><p>—	Tur jau tris šimtus dorelių ir mano, kad gaus karalaitę...</p><p>Tas sūnus nepaleidžiąs nė iš pėdos — vis prašinėjąs: </p><p>—	Jok, tėvai, bene leis...</p><p>Tas tėvas ėmęs išsikalbinėti: </p><p>—	Te, sūnau, kame gausiu ir arklį tokį, su kuriuo galėčiau joti, ir vėl drabužius: prasti mano drabužiai.</p><p>—	Na, tėvai, ar josi? Visa bus patiekta.</p><p>—	Te, juk josiu, — atsakęs tėvas.</p><p>Sūnus išėjęs laukan ir prataręs: </p><p>—	Aspiš, kad mano tėvui būtų arklys visų gražiausias, drabužiai — visų puikiausi!</p><p>Tuojau ir yra arklys: kad žvengaująs, nenustovįs. Drabužiai vėl gražiausi, tik kariški. Įeinąs į vidų drabužiais nešinas: </p><p>—	Tėvai, kelk, apsidaryk, jok: yra štai ir drabužiai, ir arklys.</p><p>Tėvas atsikėlęs apsidaręs, išeinąs laukan, veizįs: arklys toks gražus, kad dar nebuvęs matęs tokio gražaus. Antsėdęs ir jojąs. Nujojęs einąs prie karaliaus. Kaip pažįstamam senas kareivis atnešąs vyno butelį; išgėręs vieną stiklelį, išgėręs antrą ir trečią; jau linksmesnis radęsis, drąsus; pradedąs sakyti: </p><p>—	Šviesiausias karaliau, prašom nesupykti, sakysiu vieną žodį: ar negalėtumi savo dukterį už mano sūnaus leisti?</p><p>Karalius pamanęs ir sakąs: </p><p>—	Tegul tavo sūnus rytą prie manęs pietų bus su visa savo kariuomene...</p><p>Karalius juokais sakąs, manydamas, kad šis kareivių neturėsiąs. </p><p>Tėvas parjojęs pasakojąsis sūnui: </p><p>—	Sūnau, tave prašo karalius rytą pietų su visa kariuomene.</p><p>Sūnus sakąs: </p><p>—	Gerai, tėvai, eik dabar gulti, o rytą josim pietų.</p><p>Rytojaus rytą išeinąs laukan ir sakąs: </p><p>—	Aspiš, kad man būtų tiek milijonų kareivių, mano arklys ir drabužiai kad būtų ir už karaliaus gražesni, ir tėvas kad būtų apdaringas...</p><p>Tuoj atsiradę tiek kareivių, kad saulė neapšviečianti, arklys, drabužiai kad spind švit; tėvui taip pat viskas, ko reikia. Nujojusiu pas karalių. Tas karalius pečius traukąs:	kas	tai gali būti, kad kalvio sūnus gal tą padaryti. Tas karalius išpylęs visas savo aruodų avižas, vynus visus, ir tad nė po stiklelį neaptekęs kiekvienam. Išjodamas prašąs karalių pietų pas save. Karalius sakąs:</p><p>—	Aš to negaliu padaryti taip greitai, negaliu kareivių sutraukti... Bent po poros savaičių...</p><p>Na, tas kalvio sūnus sutinkąs. Ir taip pargrįžtąs namo. </p><p>—	Aspiš, kad man nebebūtų kareivių, o kad būtų palociai už karaliaus daug gražesni!..</p><p>Tuoj ir yra. Tas karalius, kaip sutraukęs visą savo kariuomenę, atjojęs prie šio. Šis, išėjęs laukan, taręs: </p><p>—	Aspiš, kad man būtų visa, ko tik vien reiks...</p><p>Tuojaus ir yra. Tie kareiviai gerią valgą, vaišinąsi. Tas karalius langą atsidaręs ir klausąsis, kad kareiviai šnekas. Vienas sakąs: </p><p>—	Jau trisdešimtus metus baigiu tarnauti, bet tokio pasitiekimo nebuvau matęs...</p><p>Kitas sakąs: </p><p>—	Dvidešimtus baigiu, nė aš nebuvau matęs...</p><p>Karaliui išvažiavus, tas sūnus kitą rytą vėl siunčiąs tėvą: </p><p>—	Jok vėl: ar leis, ar ne?</p><p>Tas jau drąsesniais nujojęs pas karalių. Pradedąs šnekėti apie reikalą. Karalius nenorėtų leisti. </p><p>—	Aš užduosiu, — manąs, — tokį daiktą, kad negalėtų jisai padaryti.</p><p>Sakąs: </p><p>—	Jei tavo sūnus atsiųs šimtą žirgų, kaip balandžio gurklys, tada, rasi, leisiu.</p><p>Tėvas parjojęs apsakęs sūnui. Sūnus, lyg niekur nieko, išėjęs į lauką ir sakąs: </p><p>—	Aspiš, kad man būtų 100 žirgų tokių, kaip balandžio gurklys...</p><p>Tuojau ir yra. </p><p>—	Na, tėvai, nuvesk dabar žirgus ir atsiklausk, ar leis, ar ne.</p><p>Tas nuvedęs tuos arklius. Karalius negalįs atsistebėti, iš kur jis galėjęs gauti tokius žirgus. Tėvas sakąs karaliui: </p><p>—	Na, kaip, šviesiausias karaliau, ar leisi? Tas nenorėtų leisti, bet ir nenorėdamas nebgali atmainyti savo žodžio. Vienok taip sakąs:</p><p>—	Jei padirbs sidabro tiltą nuo savo dvaro lig mano dvaro, tuokart leisiu...</p><p>Tėvas parėjęs pasakęs, kad taip ir taip. Ryto metą tas nevisprotis ankti išėjęs laukan ir sušukęs: </p><p>—	Aspiš, kad man būtų sidabro tiltas, nuo mano dvaro lig karaliaus dvaro!..</p><p>Tuoj ir yra. Karalius ryto metą išėjęs veizis — besąs tiltas! </p><p>—	Na, jau reik leisti.</p><p>Atvažiavęs pats karalius prie to žento ir ta karalaitė tuo sidabro tiltu. Suderėję, paskiau susituokę ir gyveną labai turtingai, lygu pats karalius. O tas žentas kas rytą eidavęs medžioti. Vieną rytą išeidamas užmiršęs savo aspišą. Jo ponia atsibudusi, bet nenorinti dar keltis, o turėjusi savo liokajų, vardu Aspiš. Šaukianti: </p><p>—	Aspiš, paduok sijoną.</p><p>Tas akmenėlis po pagalviu atsiliepiąs: </p><p>—	A...</p><p>Ji vėl šaukianti: </p><p>—	Aspiš?</p><p>—	A!</p><p>Neišmananti, kas čia yra. Veizinti po savo pagalviu — atrandanti nedidelį akmenėlį, tokį, kaip iš rankos metamą. Klausianti: </p><p>—	Aspiš?</p><p>—	A! — atsakąs.</p><p>—	Ar tu mano vyrą ponu padarei?</p><p>—	Aš!</p><p>—	Na, tuoj kad man nebūtų to dvaro!</p><p>Brūkš — ir nebesą. </p><p>—	Kad man būtų laivas!</p><p>Strapt ir esąs laivas. Ji įsėdusi į tą laivą ir išvažiavusi į svečią šalį. Vyras pareinąs medžiojęs — nebrandąs savo rūmų. Pradėjęs verkti. Verkią visi — ir šunelis, ir katelė — bliauną visi kartu. Šunelis su katele pradėjusiu sakyti: </p><p>—	Mudu plauksiva, rasit aptiksiva kame norint akmenaitį. Plaukiančiu, plaukiančiu taip ir nuplaukusiu į tą patį dvarą, kur ta ponia buvusi, o čia jau besitaisą vestuvėms. Anuodu taip susitarusiu: šunelis trobinėlis po virtuvę sukinėsis, o katelė antbėgusi ant aukšto pelioti medžioti. Ten bepeliodama sugavusi žiurkių karalių. Pradėjusi cypinti tą karalių; subėgusios žiurkės prašančios:</p><p>—	Susimildama paleisk mūsų karalių, nepiauk, nezurdok: ko norėsi, tą mes tau duosim.</p><p>Taip ta katelė sakanti: </p><p>—	Jei surasite man tokį akmenėlį aspiš, tad aš paleisiu, o jei ne, aš papiausiu...</p><p>Tas karalius tuojau pasiuntęs visas žiurkes per visas skrynias, kad atrastų tą akmenėlį. Tos žiurkės išbėgiojusios per skrynias, netrukus ir atnešusios tą akmenėlį. Kaip atnešusios, katelė ir paleidusi karalių, o akmenėlį atėmusi. Nubėgusi žemyn, pakumščiojusi tam šuneliui, kad turinti tą akmenėlį, ir išbėgusiu. Plaukiančiu, plaukiančiu, jau į pusę jūros įplaukusiu — pradėjęs šunelis sakyti: </p><p>—	Katele, duok man akmenėlį: tu būsi gera turėdama, o aš ne.</p><p>Katelė neduodanti, šunelis ėmęs veržti. Bevaržantis pliumpt akmenėlis į vandenį ir įkritęs. Parėjusiu namo tuščiomis rankomis. Katelė pradėjusi sakytis: </p><p>—	Buvova atradusiu, bet šunelis pradėjo veržti iš manęs, ir įkrito į vandenį.</p><p>Rėkią visi, bliauną. Taip jiems begailestaujant, ta lydeka, kurią buvo kadais įspyręs su koja, kad ant krašto plustėjo, atnešanti tą akmenėlį, iškišusi ir pradėjusi taip sakyti: </p><p>—	Še, atimkis savo akmenėlį. Ar beatmeni, kad mane įstūmei į jūrą? Tad aš tau už tą gera dabar atsimoku...</p><p>Tas didžiai atsiradęs linksmas ir visi linksmi su juo — šunelis trobinėlis ir katelė mažilėlė. </p><p>—	Tuojau, Aspiš, kad čia būtų karališkas stalas!</p><p>Tuojau ir esąs! Pasivalgę pasigėrę. </p><p>—	Aspiš, kad stalo nebebūtų, o kad tuojau būtų laivas.</p><p>Taip jie susėdę į laivą ir važiuoją. Nuvažiavę ten, prašąsi virėjo į nakvynę. Tas sakąs: </p><p>—	Et, nėra čia jums vietos, nėr nė laiko...</p><p>—	Te, ką dirbat? — klausiąs tas keleivis.</p><p>Virėjas sakąs: </p><p>—	Turim didžius svečius.</p><p>—	O kas tie svečiai?</p><p>—	Nežinau, iš kur atėję: kokia karalaitė tekanti už mūsų karalaičio.</p><p>Tas sakąs: </p><p>—	Kaip jis gali su mano pačia vestis?..</p><p>Kaip po to, taip ir nieko, bet tas virėjas tuojau nubėgęs ir pasakęs karalaičiui, kad toks prastas žmogus atėjęs ir sakąs: </p><p>—	Kaip karalaitis gali su mano pačia vestis?</p><p>Tas karalaitis tuojau sušaukęs savo kariuomenę ir paėmęs tą iš virtuvės į nelaisvę. Pasmerkę jį mirti. Vedą jį į kartuves palaipinti. Tas sakąs: </p><p>—	Aspiš, kad man būtų minių minios kareivių, kad man būtų suimtas pats karalius!</p><p>Tuojau sutvinusi kareivių daugybė ir suėmę karalių. Norėję ten pat tose pačiose kartuvėse pakarti, bet vienok dovanojęs tas kalvio sūnus. </p><p>Taip paėmęs savo pačią, parvažiavęs namo ir pakėlęs vestuves iš naujo. </p></div>
                                      <div type="chapter">  
                                         <head>XXVII. Bepigu būtų, kad taip būtų </head><p>Kitą kartą gyvenęs vargęs beturtis žmogus šalip kaimyno turtingo. Tas beturtis žemės rauseklis negalįs susišelpti nei susigelbėti nuo pralobėlio. Kad nueisiąs ko prašyti, išdirbtas išbaisiotas, išjuoktas besugrįždavęs. Kur dingsiąs šis vargšas? Eisiąs melstis po kryžiumi: </p><p>—	Kad man duotumi, viešpatie dieve, tokią dalelę, kad aš galėčiau su savo apsieiti...</p><p>Meldęsis vieną naktį, antrą ir trečią. Ir taręs jam dievas žodį: </p><p>—	Tu pasitiek, aš šiandien būsiu pas tave.</p><p>Šis parėjęs namo, pašalius visus nušlavinėjęs, šiokių tokių kepenių virenių sugraibęs iš paskutiniosios, laukiąs pilningai pasitiekęs. Ir atėjęs elgeta prašąs: </p><p>—	Matušėle, tėtušėli, ką norint, rasi, valgyti duotumi...</p><p>—	Laukiame svečio; svečiui čia turim šio to, negut tos pačios patiekmenės užsikąsi; rasi, viešpats paskalsins...</p><p>Šis, kai pavalgęs, prašąs saiko. </p><p>—	Neturim — negut jei nuo turtuolio gautume.</p><p>—	Eikit, — sakąs, — parneškit ir nuo turtuolio; jei klaustų, kur dėsit, pasakykit: pinigus seikėsime...</p><p>Taip ir buvę. Ligu tiktai paprašę saiko, ligu turtingasis pradėjęs teirautis: „Kur tu dėsi?“, šis sakąs: </p><p>—	Gavau pinigėlių — seikėsiu, kiek ten bebus...</p><p>Šis didžpinigis nusijuokęs, bet davęs tą saiką, o pats sau manąs: </p><p>—	Negut tu gali pelus seikėti, bet ne pinigus ar grūdus, toks plikšas išdvasa būdamas.</p><p>Parsinešęs saiką namo. Tas elgeta kratęs iš vieno maišelio — pripylęs saiką, iš antro maišelio — antrą ir trečią saiką. Pats išeidamas pasakęs: </p><p>—	Kad saiką kaimynui nuneši, už lankų, už graižtvų užkaišyk pinigų neskųsdamas...</p><p>Taip šis ir padaręs: nunešdamas užkaišęs už lankų, už graižtvų, kad būtų pažintinai, jog yra buvę pinigai seikėti. Tas turtininkas matąs, kad jis seikėjęs pinigus. Nusivedęs į svirną, sakąs: </p><p>—	Kaimynai, eik šen! Kaimynai, sveikas! Kaip tau berandas?..</p><p>Pirma, kad nueidavęs, nenorėjęs nė žodžio su juo kalbėti, o dabar prašinėjąs vadinėjąs tą vargutą, vaišinąs gerais geresniais saldvyniais. </p><p>—	Meldžiamasis, pasakyk man, iš kur ir kaip gavai tiek pinigų?</p><p>O jam buvęs pasakęs tas elgeta: </p><p>—	Jei tavęs klaustų, kame gavai, visą istoriją papasakok...</p><p>Taip šis ir ėmęs pasakotis: </p><p>—	Kaip aš buvau nuskurdęs, kaip nužuvęs... prie kryžiaus per tris naktis meldžiaus, kad viešpats dievas duotų mano prireikimams. Ir prižadėjo man atnešti; atnešė ir pats išėjo atnešęs...</p><p>Tam didžturčiui kniosterėjo į galvą: „Reikia ir man eiti...“ Ir išėjęs. Vieną naktį meldęsis, antrą naktį ir trečią naktį. Išgirdęs balsą: </p><p>—	Pasitaisyk, aš ateisiu...</p><p>Parėjęs namo tas lobingasis, patiekmenę didžiausią ištiekęs, išklostęs išdangstęs kelius takelius sieniniais popieriais ir laukiąs. Matąs, kad elgeta einąs tais jo pirktais popieriais. Imsiąs jį mušti: </p><p>—	Ar aš dėl tavęs tuos išklosčiau, ar tu vertas esi tokiais popieriais vaikščioti?!</p><p>Mušęs, kol norėjęs, ir paleidęs. Tas elgeta ir sugrįžęs, nebėjęs nė į kiemą. Paskui laukęs laukęs tas turčius — niekas nebatėjęs. Eisiąs naktį vėl melstis, kad v. dievas ateitų. Nuėjęs meldžiąs, prašąs, kad ir jam atneštų taip daug pinigų, kaip tam vargšui. Bet buvo skirtumas jųdviejų prašymo: vargšas prašė neturėdamas, o pralobėlis prašė turtų gobėdamas ir pavydėdamas, nors aptekęs visokiomis gėrybėmis. Beprašydamas išgirdęs balsą šaukiantį: </p><p>— 	Daryk atgailą, svetnora: mušei mane rankomis savo, o dabar tas pačias rankas keli prie manęs vylingai. Ne tiktai nieko negausi, bet kol pareisi į savo puikybės namus, plėnis berasi...</p><p>Atsisukęs veizįs į savo namus — visas gyvenimas bedegąs. Ir nudegęs tas daugnora turtingasis. </p></div> </body></text></TEI>
